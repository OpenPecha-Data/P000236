༄༅། །རྒྱལ་བའི་དབང་པོ་ཀརྨ་པ་བརྒྱད་པ་མི་བསྐྱོད་རྡོ་རྗེའི་གདམས་ཁྲིད་མན་ངག་གི་རིམ་པ་འཆི་མེད་བདུད་རྩིའི་ལྗོན་བཟང་ཞེས་བྱ་བ་བཞུགས་སོ། །
མཛད་པ་པོ། ༧ཀརྨ་མི་བསྐྱོད་རྡོ་རྗེ།
པར་སྐྲུན་གསལ་བཤད།
མཉམ་མེད་དྭགས་པོ་བཀའ་བརྒྱུད་ཅེས་འཛམ་གླིང་ལ་ཉི་ཀ་ལྟར་ཡོངས་སུ་གྲགས་པ་འདི་ཉིད་ནི། ཚིག་བརྒྱུད་ཙམ་མ་ཡིན་པར་དོན་གྱི་བརྒྱུད་པ་མཐར་ཐུག་པ་ཞིག་ཡིན་པ་གོར་མ་ཆག དེའང་གཟོད་མ་ནས་རང་བཞིན་ལ་དྲི་མ་མེད་པའི་རྟོགས་པའི་བརྒྱུད་པ་བར་མ་ཆད་པ་ཡིན་པའི་ཕྱིར་ན་སྣོད་ལྡན་གང་ཞིག་གིས་རྩ་བའི་བླ་མའང་ཕྱག་རྒྱ་ཆེན་པོའི་རྟོགས་པ་གང་ལས་བརྙེས་པ་དེ་ལ་མཛད་པའི་ཕྱག་སྲོལ་ད་ལྟའི་བར་དུ་མ་ཉམས་པ་ཡོད་པས། བརྒྱུད་པ་རིན་པོ་ཆེ་འདི་ལ་རྒྱལ་དབང་གར་གྱི་དབང་པོ་ཞྭ་དམར་ཅོད་པན་འཛིན་པ་བཞི་པའི་ཡོངས་སུ་འཛིན་པ་ཆེན་པོ་ལོ་ཆེན་གཞོན་ནུ་དཔལ་གྱི་ཆོས་འབྱུང་དུ། དཔལ་དྭགས་པོ་བཀའ་བརྒྱུད་ཅེས་གྲགས་པ་འདི་ནི་ཚིག་གི་བརྒྱུད་པ་མ་ཡིན་གྱི་དོན་གྱི་བརྒྱུད་པ་ཡིན་ལ། དོན་ཡང་ཕྱག་རྒྱ་ཆེན་པོ་དྲི་མ་མེད་པ་རྟོགས་པའི་བརྒྱུད་པ་ཡིན་ཏེ། བླ་མ་གང་ལས་ཕྱག་རྒྱ་ཆེན་པོའི་རྟོགས་པ་ཐོབ་པ་དེ་ལ་རྩ་བའི་བླ་མར་རྣམ་པར་འཇོག་གོ། །ཞེས་གསུངས་པ་བཞིན་དུ་རང་རེ་ཀཾ་ཚང་པ་རྣམས་ལ་ནི་བླ་མའི་སྐལ་བ་མ་ཆད་དེ་དུས་གསུམ་རྒྱལ་བ་ཀུན་གྱི་རང་གཟུགས་༧དཔལ་རྒྱལ་དབང་ཀརྨ་པ་ཡབ་སྲས་ད་ལྟ་ཞལ་བཞུགས་བཞིན་པ་འདི་ལྟ་བུ་ལས་ཀྱང་ལྷག་པ་ཞིག་ནི་ཕྱོགས་བཅུའི་ཞིང་ནའང་བཙལ་དུ་མེད་པས། སངས་རྒྱས་དངོས་མཇལ་ཡོད་པའི་ཡབ་སྲས་འདི་དག་ལ་རྣམ་པ་ཀུན་ཏུ་མོས་གུས་ལྟེམ་ཀྱང་མེད་པས་རྩ་བའི་བླ་མར་འཛིན་ཅིང་བླ་མའི་རྣལ་འབྱོར་ལ་བརྩོན་ནས་བློ་རྩེ་གཅིག་དྲིལ་ནས་དོན་བརྒྱུད་གསེར་གྱི་ཕྲེང་བ་རྒྱུན་མ་ཆད་པ་དང་འབྲེལ་བྱིན་རླབས་ཁེབས་ཆེ་བའི་གསེང་ལམ་ཞིག་ཀྱང་མཆིས་སོ། །
བརྒྱུད་པ་འདིའང་གཙོ་བོར་བླ་མ་ལ་མོས་གུས་དང་ལས་རྒྱུ་འབྲས་ལ་ཡིད་ཆེས་དང༌། དད་པ་དག་སྣང་སོགས་ལ་རག་ལས། རྗེ་སྒམ་པོའི་ཞལ་ནས། འོ་སྐོལ་གྱི་འདི་བྱིན་རླབས་ཀྱི་བརྒྱུད་པ་ཡིན་པས། བླ་མའི་བྱིན་རླབས་མ་ཞུགས་ན་ཕྱག་རྒྱ་ཆེན་པོའི་དོན་རྒྱུད་ལ་འཆར་མི་སྲིད་པ་ཡིན། བླ་མའི་བྱིན་རླབས་ཞུགས་པ་ལ་ཚེགས་མེད། མོས་གུས་ཡོད་པས་གསོལ་བ་བཏབ་པ་ལ་བརྟེན་ནས་འཇུག་པ་ཡིན། མོས་གུས་རབ་ལ་བྱིན་རླབས་ཀྱང་རབ་ཏུ་འཇུག་མོསགུས་འབྲིང་ལ་བྱིན་རླབས་འབྲིང༌། མོས་གུས་ཐ་མ་ལ་བྱིན་རླབས་ཐ་མ། མོས་གུས་གཏན་ནས་མེད་ན་བྱིན་རླབས་ཀྱང་གཏན་ནས་མི་འཇུག་པ་ཆོས་ཉིད་ཡིན་ནོ། །ཞེས་གསུངས་པ་བཞིན་དུ་མོས་གུས་དང་དད་པ་དག་སྣང་ལ་རག་ལས། གྲགས་ཆེ་བའི་གདམས་ངག་ཕྱག་རྒྱ་ཆེན་པོ་ཞེས་པ་འདི་ལ། མདོ་ལུགས་དང་མཐུན་པའི་སྟོང་ཉིད་སྙིང་རྗེ་རྩལ་དུ་བཏོན་པ་གཙོ་བོར་བྱས་སྤྲོས་པ་བཅད་ཕྱོགས་ནས་སྤྲོས་བྲལ་འོད་གསལ་གྱི་ཡུལ་ཡུལ་ཅན་ཡིད་ལ་མི་བྱེད་པའི་གདམས་པས་མཉམ་པར་འཇོག་པ་དང༌། སྔགས་ལུགས་ལ་བདེ་སྟོང་ཟུང་འབྲེལ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་པའི་སྦྱོར་བ་ལས་སྐྱེས་པའི་ཡེ་ཤེས་དང༌། རྡོ་རྗེའི་ལུས་ལ་གནད་དུ་བསྣུན་པས་ཁྱད་པར་དུ་བྱས་པ་གཉིས་སུ་གྲགས་སོ། །དང་པོ་ནི། མཉམ་མེད་དྭགས་པོ་རིན་པོ་ཆེའི་གསུངས་ལས། འོ་སྐོལ་གྱི་ཕྱག་རྒྱ་ཆེན་པོ་འདི་ཡི་གཞུང་ནི་བཅོམ་ལྡན་འདས་བྱམས་པས་མཛད་པའི་ཐེག་པ་ཆེན་པོ་རྒྱུད་བླ་མའི་བསྟན་བཅོས་ཡིན་ནོ། །ཞེས་གསུངས། དེའང་མངའ་བདག་མཻ་ཏྲི་པས་བྲམ་ཟེ་ཆེན་པོ་ཡབ་སྲས་ཀྱི་གདམས་ངག་བརྙེས་ནས་སྔགས་དང་རྗེས་སུ་མཐུན་པའི་ཕ་རོལ་ཏུ་ཕྱིན་པའི་མན་ངག་དེ་ཁོ་ན་ཉིད་བཅུ་པ་སོགས་མཛད་ལ། དེ་རྗེ་མར་པས་གསན་ཏེ། ཐེག་པའི་མཐར་ཐུག་སྙིང་པོའི་དོན། །མཐའ་བྲལ་ཡིད་ལ་མི་བྱེད་པ། །ཆོས་ཕྱག་རྒྱ་ཆེ་ལ་ངོ་སྤྲོད་གྱིས། །ཞེས་གསུངས་དེ་ལྟ་བུའི་ལྟ་སྒོམ་གྱི་ཚུལ་ཡང༌། བསྟན་བཅོས་ཆེན་པོ་རྒྱུད་བླ་མ་ལས། འདི་ལ་གསལ་བྱ་ཅི་ཡང་མེད། །བཞག་པར་བྱ་བ་ཅི་ཡང་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། །ཞེས་དང༌། རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གིས་ཁམས་སྟོང་གི། །རྣམ་དབྱེར་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་གསུངས་ཏེ་སེམས་ཀྱི་རང་བཞིན་འོད་གསལ་བ་འདི་ལ་བསལ་བར་བྱའི་དྲི་མ་ཅི་ཡང་མེད་དེ། གདོད་མ་ནས་གློ་བུར་གྱི་དྲི་མ་མཐའ་དག་དང་བྲལ་བ་ནི་འདིའི་རང་བཞིན་ཡིན་པའི་ཕྱིར་རོ། །དེ་བཞིན་དུ་ཡོན་ཏན་སྔར་མེད་གསར་དུ་བཞག་པར་བྱ་བ་ཅུང་ཟད་མེད་དེ། སྟོབས་ལ་སོགས་པ་དོན་དམ་པའི་ཡོན་ཏན་རྣམས་གདོད་མ་ནས་ལྷུན་གྱིས་གྲུབ་ཅིང་རྣམ་པར་དབྱེ་བ་མེད་པའི་ཆོས་ཉིད་ནི་འདིའི་རང་བཞིན་ཡིན་པའི་ཕྱིར་རོ། །
དེ་དག་རྒྱུ་མཚན་ཡང་རྣམ་པར་དབྱེར་རུང་བའི་མཚན་ཉིད་ཅན་བཅོས་མ་གློ་བུར་བའི་དྲི་མ་དག་གིས་ཁམས་དེ་སྟོང་པས་ཡོད་པ་སྒྲོ་འདོགས་མཐའ་དང་བྲལ་ལ། རྣམ་པར་དབྱེ་བས་འབྲལ་རུང་དུ་མེད་པའི་མཚན་ཉིད་ཅན་སངས་རྒྱས་ཀྱི་ཡོན་ཏན་སྟོབས་བཅུ་ལ་སོགས་པས་ནི་ཁམས་སྟོང་པ་མ་ཡིན་ཏེ། དེས་ན་དྲི་མ་བསལ་འདོད་དང༌། ཡོན་ཏན་བཞག་འདོད་གཉིས་ཀ་རེ་དོགས་ཀྱི་རྣམ་རྟོག་གིས་སྒྲིབ་པ་ཡིན་པས་དེ་སྤངས་པ་ཡང་དག་པའི་དེ་ཁོ་ན་ཉིད་ད་ལྟར་གྱི་ཐ་མལ་ཤེས་པ་སྣང་སྟོང་དབྱེར་མེད་བདེན་རྫུན་དང་བྲལ་བའི་འདི་ཉིད་ལ་བླང་དོར་གྱི་བཅོས་བསླད་མི་བྱ་བར་སོ་སོ་རང་རིག་པའི་ཤེས་རབ་ཀྱིས་དེ་ཁོ་ནར་བལྟ་ཞིང་བསྒོམ་པར་བྱའོ། །
གཉིས་པ་སྔགས་ལུགས་བདེ་སྟོང་ཟུང་འཇུག་གི་ཕྱག་རྒྱ་ཆེན་པོ་ནི།
སྤྱིར་ཕྱག་རྒྱ་ཆེན་པོ་ཞེས་བྱ་བའི་ཚིག་གི་ཐ་སྙད་ནི་སྔགས་ཁོ་ནར་གསུངས་ཤིང་དོན་ནི་ཟུང་དུ་འཇུག་པ་ལ་ཕྱག་རྒྱ་དེའི་རང་བཞིན་གྱིས་ཆོས་ཐམས་ཅད་ལ་ཁྱབ་པས་ཆེན་པོ་སྟེ་ཆོས་ཐམས་ཅད་དེ་ལས་མི་འདའ་འོ། །དེའི་ཚེ་ཕྱི་ཡི་སྣང་བ་མཐའ་དག་སྣང་སྟོང་ཟུང་འཇུགནང་གི་རིག་པ་མཐའ་དག་རིག་སྟོང་ཟུང་འཇུགསྣང་རིག་འཕྲད་པའི་ཚོར་བ་མཐའ་དག་བདེ་སྟོང་ཟུང་འཇུག་ཡིན་པ་ལས། དང་པོ་གཉིས་ལ་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། ཕྱི་མ་ལ་མཆོག་ཏུ་མི་འགྱུར་བའི་བདེ་བ་ཆེན་པོ་ཞེས་གསུངས་ཤིང༌། དེ་ལྟ་བུའི་ཕྱག་རྒྱ་ཆེན་པོ་ནི་བཀའ་བརྒྱུད་གོང་མ་རྣམས་ཀྱིས་ཞལ་གྱིས་བཞེས་ཕྱིར་སྙིང་རུས་ཤིན་ཏུ་མཁྲེག་ཅིང་མན་ངག་གི་གནད་མ་འཕྱུགས་ན་ཕྱག་ཆེན་པོ་རང་ནུབ་བསྒོམས་ན་ནུབ་སངས་རྒྱས། ཉིན་བསྒོམས་ན་ཉིན་སངས་རྒྱས་ཞེས་པ་དེའང་སྒྲུབ་བརྒྱུད་འདི་པའི་ལུགས་སུ་བླ་མའི་མན་ངག་ཁོ་ན་ལ་རག་ལས་སོ། །
ད་ལམ་དཔར་དུ་སྐྲུན་རྒྱུ། མདོ་རྒྱུད་ཐ་དག་གི་མན་ངག་ཏུ་དྲིལ་ནས་བསྟན་པ་རྡོ་རྗེ་ཐེག་པའི་ཡང་སྙིང་ཚེ་གཅིག་ལུས་གཅིག་ལ་སངས་རྒྱས་འགྲུབ་པའི་ཉེར་ལེན། དམ་ཆོས་ཕྱག་རྒྱ་ཆེན་པོ་ཞེས་རྡོ་རྗེ་འཆང་གི་ཐུགས་ཀྱི་ཏི་ལ་ཀ་ཉེ་ལམ་རྨད་དུ་བྱུང་བའི་བྱིན་རླབས་ཅན་གྱི་རང་བཞིན་ཟབ་པ་དང་རྒྱ་ཆེ་བ་བསམ་གྱིས་མི་ཁྱབ་པའི་སྒོ་ཚད་མེད་པར་ཕྱེས་ནས། སྐལ་ལྡན་གདུལ་བྱ་རྣམས་རྗེས་སུ་འཛིན་སླད་སངས་རྒྱས་དངོས་སྣང་ཀརྨ་པ་བརྒྱད་པ་མི་བསྐྱོད་རྡོ་རྗེས་ཁྲིད་དུ་བཏབ་པའི་རྩ་གསུམ་རབ་འབྱམས་རྒྱ་མཚོའི་ཡེ་ཤེས་ཀྱི་འཁོར་ལོ་གཅིག་ཏུ་འཁྱིལ་བ་གདམས་ཁྲིད་མན་ངག་གམ། ཁྲིད་ཐུང་པོ་སྟི་ཞེས་ཡོངས་སུ་གྲགས་པ་འདི་ཉིད་ཡིན་ལ། མཇལ་བ་ཙམ་གྱིས་ཀྱང་བློ་ཁ་དགེ་ལ་བསྒྱུར་ངེས་པའི་བྱིན་རླབས་ཀྱི་བབས་ཤིག་མཆིས་པས། གང་ཟག་ཁམས་གསུམ་འཁོར་བའི་གནས་ལ་ངེས་འབྱུང་སྐྱེས་ཏེ་སྲིད་པ་ཕྱི་མར་བདེ་བར་འདོད་པ་རྣམས་ཀྱིས་ངེས་པར་ཉམས་སུ་བླང་ན། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ཞེས་གསུངས་པ་བཞིན་དུ་གང་ཟག་དབང་པོ་རབ་འབྲིང་ཐ་གསུམ་དང་བསྟུན་པའི་ལམ་གྱི་ཆ་ལག་མ་ཚང་བ་མེད་པས་མན་ངག་གི་རིམ་པ་གཅིག་ལས་གཉིས་ཟབ་རིན་ཆེན་གླིང་དུ་ཕྱིན་པ་དང་འདྲ་བ་གང་དགའ་བར་འདུག་གཤིས་ཁྲིད་ཚུལ་གཞན་ལས་ཁྱད་པར་འཕགས་ཤིང༌།
ལྷག་པར་སྒྲུབ་བརྒྱུད་པ་རྣམས་ལ་ཉེ་བར་མཁོ་ཞིང་ཕན་འདོགས་ཆེ་བའི་གཞུང་ཞིག་ཡིན། ད་ལམ་གཞུང་འདི་ཉིད་དེབ་གཟུགས་ཀྱི་རྣམ་པར་འགྲེམས་སྤེལ་བྱེད་པས་དཔེ་རྒྱུན་ཡུན་རིང་གནས་ཐུབ་པ་དང༌། བཤད་གྲྭ་དང༌། སྒྲུབ་གྲྭའི་ཉམས་ལེན་པ་རྣམས་ལ་འཆད་ཉན་བྱེད་བདེ་བ་སོགས་ཕན་འདོགས་རྒྱ་ཆེར་ཡོད་པ་སོགས་དགེ་མཚན་དུ་མར་དམིགས་ཏེ། ཝཱ་ཎཱ་བཛྲ་བིདྱཱའི་དཔེ་མཛོད་ཁང་ནས་པར་བསྐྲུན་གནང་བའི་སྐབས་སུ། རྒྱུ་འབྱོར་བ་ཙཱ་དྲ་ཐེབས་རྩ་ཚོགས་པ་ནས་པར་སྐྲུན་གྱི་འགྲོ་གྲོན་ཡོངས་རྫོགས་གནང་བ་ལ་འདི་གའི་དཔེ་མཛོད་ནས་སྙིང་ནས་བཀའ་དྲིན་ཆེ་ཞེས་ཞུ་བ་དང༌། མ་དཔེ་ཇི་བཞིན་ཆད་ལྷག་མེད་པར་ཞུ་སྒྲིག་བགྱི་ཁུལ་བྱས་ཀྱང་ཉམས་མྱོང་ཞན་པ་དང་ཤེས་རྒྱ་ཆུང་བ་སོགས་ལ་བརྟེན་ནས་ཆད་ལྷག་དང་ནོར་འཁྲུལ་རིགས་ཡོད་ངེས་པས་རྒྱ་ཆེའི་ཀློག་པ་པོ་རྣམས་ཀྱིས་སྐྱོན་འདོན་ལ་དགོངས་འཆར་ལྷུག་སྩོལ་ཡོང་བ་ཞུ། ཞེས་བཛྲ་བིདྱཱའི་དཔེ་མཛོད་ཁང་དུ་དཔེ་མཛོད་དོ་དམ་པ་སྣར་བཀྲ་ཤིས་ཕུན་ཚོགས་མིང་ཅན་པས་བྲིས་པ་དགེ་ལེགས་སུ་གྱུར་ཅིག །
༈ རྒྱལ་བའི་དབང་པོ་ཀརྨ་པ་བརྒྱད་པ་མི་བསྐྱོད་རྡོ་རྗེའི་གདམས་ཁྲིད་མན་ངག་གི་རིམ་པ་འཆི་མེད་བདུད་རྩིའི་ལྗོན་བཟང་ཞེས་བྱ་བ་བཞུགས་སོ།།
ཨོཾ་སྭ་སྟི་སིདྡྷཾ། ཤེས་བྱའི་མཁའ་ལ་མཁྱེན་རབ་དཀྱིལ་འཁོར་རྒྱས། །མཛད་པའི་འོད་སྟོང་གདུལ་བྱའི་གླིང་ལ་ཕོག །རྒྱལ་བའི་བསྟན་པ་ཀུན་ནས་གསལ་མཛད་པ། །བཀའ་བརྒྱུད་རིན་པོ་ཆེ་ལ་ཕྱག་འཚལ་ལོ། །ཞེས་དགེ་ལེགས་སུ་བྱ་བའི་ཚིག་གི་ཀ་མ་ལ་སྔོན་དུ་སོང་ནས། དེང་འདིར་གསང་སྔགས་རྡོ་རྗེ་ཐེག་པའི་ལམ་དང༌། རིགས་འཛིན་གྲུབ་ཐོབ་རྒྱ་མཚོའི་གཤེགས་ཤུལ། ཚེ་ལུས་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་བྱེད་པའི་མན་ངགརྩ་གསུམ་རབ་འབྱམས་རྒྱལ་བའི་སྙིང་བཅུད་དྭངས་མའི་དྭངས་མ་ནི་ཕྱག་རྒྱ་ཆེན་པོ་ཞེས་པའི་སྒྲ་པོ་ཆེ་གཡེར་པོ་ཆེ་དེ་འཕགས་བོད་མཁས་གྲུབ་ཡོངས་ལ་རྩོད་མེད་དུ་གྲགས་པའི་བྱིན་རླབས་ཀྱི་རྒྱུན་ཉམས་པ་མེད་པའི་དངོས་གྲུབ་རྗེན་གཅེར་དུ་སྦྱིན་པའི་ཐབས་དང་ཐུགས་རྗེ་ཕུལ་དུ་བྱུང་བའི་རང་བཞིན་ཅན་གྱི་ཁྲིད་ཐུང་མར་གྲགས་པ་སངས་རྒྱས་ཀརྨ་པ་བརྒྱད་པ་མི་བསྐྱོད་རྡོ་རྗེས་ཁ་སྦྱོར་བདུན་ལྡན་གྱི་དབང་ཕྱུག་དང་རོ་གཅིག་པའི་དབྱིངས་ནས་གདུལ་བྱ་ལ་ཆེད་དུ་བསྒྲགས་པའི་རིམ་པ་རྣམས་ཕྱོགས་གཅིག་བསྒྲིགས་པའི་ལེགས་བྱས་སུ་ཞུགས་པར་བྱ་བའང་བློ་ལྡོག་རྣམ་བཞི་ནས་བརྩམས་ཏེ་སྡེ་ཚན་རྣམས་རིམ་ལྡན་དུ་འབྱུང་བ་ཐོག་མ་ནས་ཤེས་པར་བྱ་དགོས་པའི་གནས་སོ། །
འཆི་བ་མི་རྟག་པའི་ཁྲིད་བཞུགས་སོ།།
སངས་རྒྱས་མཉན་པ་གྲུབ་ཐོབ་ལ་ཕྱག་འཚལ་ཞིང་སྐྱབས་སུ་འཆིའོ། །ངའི་བསམ་མནོ་ལ། དེ་སྔོན་འཁོར་བ་ཐོག་མེད་དེ་ཙམ་ནས་སྡུག་བསྔལ་མཐའ་མེད་དར་དྲགས་པ་ཐར་མཚམས་མེད་པ་དེ་ཙམ་ཞིག་མྱོང་འདུག །དེ་ཡི་རིང་ལ་དུག་གསུམ་གྱིས་ཀུན་ནས་བསླངས་ཏེ་མི་དགེ་བ་བཅུ་ཁོ་ན་སྤྱད་འདུག །སྡོམ་པ་སྣ་གཅིག་པ་ཙམ་ཡང་སྲུང་ཚོད་དུ་མི་འདུག །གལ་ཏེ་བསྲུང་བ་འདྲ་བྱས་ཀྱང་གཏི་མུག་གིས་བསླུས་པའི་མུ་སྟེགས་པའི་དཀའ་ཐུབ་ལྟ་བུ་ཁོ་ན་ལ་སོང་འདུག །ད་རེས་ཀྱི་མི་ལུས་འདི་རྐྱེན་ཇི་ལྟ་བུ་ཞིག་གིས་སྟབས་ལེགས་སུ་ཐོབ་པ་ཡིན། སྐྱེ་བ་དཔག་མེད་འཁོར་བའི་མུན་ཁྲོད་ན། །མུན་འགྲོས་མུན་པ་ཆེན་པོའི་ལས་བསགས་ནས། །མུན་གླིང་ཆེན་པོར་ཡང་ཡང་འཁྱམས་གྱུར་པའི། །མུན་པ་ཆེན་པོས་སྐྱོ་བ་མེད་འདི་ཅི། །ད་རེས་ཀྱི་མི་ལུས་འདི་ལའང་དབང་པོ་ཚང་བ་འདི་ཡང་དཀའ་ཚོད་དུ་གདའ་སྟེ། ལྐུགས་པ་དང༌། གླེན་པ་དང༌། གཏན་འོན་དང༌། འཕྱེ་བོ་དང༌། མིའུ་ཐུང་དང༌། ནད་བུ་ཅན་དང༌། བུད་མེད་ལ་སོགས་པ་དམ་ཆོས་བསྒྲུབ་ཏུ་མི་སྟེར་བའི་ལུས་ཅི་ཙམ་ཞིག་འདུག །དེ་རྣམས་ཐམས་ཅད་ཀྱང་ཤ་རུལ་བའི་ནང་གི་འབུ་བཞིན་དགེ་བ་བསྒྲུབ་མི་ནུས་པའི་ཉམ་ཅུང་ཞད་ལ་བསམ་པ་རེ་བཏང་དགོས་པར་འདུག །མི་ཡི་བྱད་གཟུགས་ཙམ་དང་ལྡན་ན་ཡང༌། །མངལ་ནས་འཆིའམ་སྐྱེས་མ་ཐག་པ་ནི། །འཆི་བ་མང་ཞིང་གལ་ཏེ་མ་ཤི་ནའང༌། །དུད་འགྲོས་མི་ལྤགས་གོན་པ་ལྟ་བུ་མང༌། །གལ་ཏེ་བླང་དོར་གྱི་གནས་ཅུང་ཟད་གོ་ཡང༌། གདོན་དང་ནད་དང་དགྲ་ལྟ་བུས་གཙེས་པས་སྐད་ཅིག་ཀྱང་དགེ་བ་བསྒྲུབ་མི་ཁོམས་པ་ཤས་ཆེ་སྟེ། ལུས་ལ་ན་ཚ་ཟུག་གཟེར་རྣམས་ཀྱིས་ཐེབས། །སེམས་ལ་ཆགས་སྡང་སྡུག་བསྔལ་དྲག་པོ་འཆར། །ཕྱི་ནས་དགྲ་གདོན་ནད་དང་གནོད་པས་འཚེ། །དགེ་སེམས་སྐད་ཅིག་སྐྱེད་མི་ཐུབ་དེས་ཁེངས། །ལུས་འདི་ནི་ཤ་ཁྲག་ཤྲོག་དབུགས་ཀྱིས་བསྔུས་པ་ཉམ་ཆུང་ལྷ་ཀླུ་འབྱུང་པོ་ཡི་འཆི་བ་མི་རྟག་པའི་ཁྲིད། དྭགས་མཁའ་འགྲོ་གཅན་གཟན་གདུག་པ་ཅན་ཚུན་ཆོད་ཀྱིས་བཟའ་རྒྱུ་འདི་ལ། དེ་རིང་སང་རང་ལ་སུ་འདྲ་ཞིག་གིས་ཁ་བར་དུ་དམར་ཆམ་མེ་མ་སོང་བ་དགོས་ཏེ། སྤྱང་ཀིའི་ཁ་ན་ལུ་གུ་གཅེམ་པ་བཞིན། །བདག་གི་ཤྲོག་མདངས་ཤ་ཁྲག་བཅད་པ་འདི། །འཇིགས་བྱེད་སྐྱེས་བུས་དེ་རིང་སང་ཉིན་ལ། །ཚིམ་ཚིམ་འགྲངས་འགྲངས་བྱེད་ཅིང་ཟ་ཡིས་དོགས། །ཡང་རང་རེ་ཟས་ལ་སྲིད་པ་ཆེ་ལུགས་ཀྱི་ཟས་དུག་ཅན་གང་ན་ཡོད་མི་ཤེས། ལྟོ་འགྲངས་ཆེ་བར་ཟོས་པས་ནང་གི་རྒྱུ་ལྟོ་གར་འདྲུལ་རྡོ་མི་ཐོགས། ནད་དང་སྲིན་བུ་ཅི་འདྲ་ལ་ཕོག་ཐུག་ཏུ་འགྲོ། བཟའ་བཏུང་གཞན་ལ་འཚོལ་ཕྱིན་པས་མི་དང་མི་མིན་ཅི་འདྲ་ལ་ཕོག་ཐུག་འགྲོ་ནས་རང་ལུས་རྡུལ་ཕྲན་བཞིན་ཕྱི་མར་ག་ན་འགྲོ་ཆ་མེད། སྦྲང་བུ་གྲོག་མའི་རེ་སྒོ་རྩར་ཟས་འཚོལ་བཞིན། །ལུས་འཚོ་ཙམ་ཞིག་དོན་དུ་རང་གི་ལུས། །ཉེས་པ་ཏིལ་ཙམ་རང་ལ་མེད་ན་ཡང༌། །གཞན་གྱིས་དོན་མེད་ཏིལ་བཞིན་ག་ལ་འཐག །ད་ལྟ་རང་ལུས་ལ་གཅེས་འཛིན་དང་ཤ་ཁྲག་ལག་དར་ཅི་འདྲ་བྱེད་ཀྱང༌། མཐར་རུས་དུམ་དང་ལྤགས་དུམ་ག་ན་འཐོར་མི་ཤེས་ཏེ། གཡག་རྒན་ཤི་བའི་ཤ་ལྤགས་བགོ་བ་བཞིན། །བྱ་རོག་འཚུབས་སེར་སྙིང་རྗེ་སྐད་ཅིག་ཙམ། །ལྟ་མཁན་མེད་པར་ལོང་སྤྲང་མཐའ་བསྐོར་ནས། །གོས་རུལ་སྐྲ་ཚལ་དུམ་བུར་འཐོར་ཞིང་འགྲོ། །དེང་སང་འབྱོར་པ་དང་སྟོབས་ཡོད་པའི་ཚེ་ཤ་ཚ་མཁན་དང་སྙིང་ཉེ་བ་སྐད་བྱེད་མཁན་མང་པོ་ཡོད་དེ། རང་ཐབས་རྡུགས་པོར་གྱུར་རྟིང་མ་དང་བུ་ཡིན་ཀྱང་ཅི་ཡང་སྙམ་པ་མི་སྐྱེ་བས། རང་གཞན་གྱི་འབྲེལ་ཆགས་གདུང་སེམས་ཀུན་གྱིས་གར་ཡང་མི་ཕྱིན། ཉེ་བ་ཤ་ཚའི་གདུང་སེམས་འབྲེལ་པ་ཡི། །ཕན་ཚུན་མཛའ་བ་ཤྲོག་གཅིག་གྱུར་འདྲ་ཡང༌། །རྒུད་ཕོངས་ཉམ་ཐག་དུས་སུ་དགྲ་བོ་ལས། །སྙིང་དུ་མི་སྡུག་བརྩེ་བྲལ་འཁོར་བའི་ལུགས། །ཡང་ད་ལྟ་རང་དབང་ཡོད། གར་སྐྱིད་ན་བསྡད་ཆོག །གང་འགྲངས་ཟོས་ཆོག །གནོད་སྐྱེལ་མཁན་བྱུང་ན་འབྲོས་ཆོག་སྟེ། ད་ལྟར་གར་འགྲོའི་ཆ་མེད། མེ་རླུང་དྲག་པོའི་ནང་དུ་དམྱལ་བའམ། །ཁྲོ་ཆུ་ཞུན་མས་ནང་ཁྲོལ་ཤྲེག་བྱེད་ཅིང༌། །མི་གཙང་ཁྲོད་དུ་ནམ་སྐྱེ་མི་ཤེས་པས། །རང་དབང་མེད་པ་འདི་ལ་སེམས་མ་བདེ། །ཞེས་པ་འདི་ནི་མི་བསྐྱོད་རྡོ་རྗེས་སྦྱར་བའི་དགེ་བས་འགྲོ་བ་ཐམས་ཅད་བྱིན་རླབས་ཀྱིས་རྒྱུད་འགྱུར་བར་གྱུར་ཅིག །ཤུ་བྷམ་སརྦ་ཛག་ཏཱཾ། །
ཚེ་འདིའི་སྟོད་སྨད་རླུང་ལ་བསྐུར་བའི་ཁྲིད་བཞུགས་སོ།།
ཕྱག་འཚལ་དཔལ་ལྡན་བླ་མ་དམ་པ་རྣམས་ལའོ་གང༌། །བརྗོད་ཅེས་གླེང་བར་འདོད་ན་འཇིག་རྟེན་ཁ་ངག་ལ། །ལག་ཏུ་བཞག་ན་མ་སང་སྡུག་ཅེས་རྒྱང་རིང་ནས། །བླུན་པོ་ཁས་གྲགས་དེ་བཞིན་དུ་ཡང་འདི་ལྟ་སྟེ། །རང་རྒྱུད་ཚེ་འདིར་ཞེན་ཀྱང་གཞན་ལ་ཕན་པའི་བློས། །ཚེ་འདིའི་སྟོད་སྨད་རླུང་ལ་བསྐུར་བའི་ཚིག་འདི་བྲི། །དེ་ཡང་ཆོས་སྤྱིའི་གནས་ལུགས་ཡིན་ཅིང༌། ཁྱད་པར་བ་བརྒྱུད་རིན་པོ་ཆེ་འདི་པའི་ལུགས་ལ། ཚེ་གཅིག་གིས་ཟུང་འཇུག་གི་སྐུར་མཐར་སོན་པར་བྱེད་པ་ལ། ཚེ་འདི་བློས་བཏང་ལུགས། བླ་མ་དམ་པ་བསྟེན་ཚུལ། དེ་ལས་འོངས་པའི་གདམས་པ་བསྒོམ་ཚུལ། དེ་མཐར་འཁྱོངས་པའི་ཞེ་བཅད་རུས་ཐོན་པར་བྱེད་པ་དང་བཞི་ལས། དང་པོ་ཚེ་འདི་བློས་བཏང་ཚུལ་ལའང་ཆོས་ཚུལ་བཞིན་བ་འདོད་ཀྱི་སྐྱེས་བུ་དེ་ཉིད། རྒྱལ་པོ་ལ་སོགས་སྟོབས་ཆེ་བ་རྣམས་དང༌། ཁྱིམ་པ་རང་ཁ་བ་འབྱོར་པ་ཅན་རྣམས་དང༌། གྲྭ་སར་ཚུལ་ལ་ཞུགས་པ་དང་རིགས་ཅན་གསུམ་ཡོད་པ་ཡིན་ཏེ། རྒྱལ་པོ་ནི་ཆོས་བྱེད་པར་འདོད་ཀྱང་ཚེ་འདིའི་མངའ་འོག་རྒྱལ་སྲིད་དང་བཅས་པ་ལ་ཆགས་པ་སོགས་ཀྱི་སྒོ་ནས་བློན་པོ་དང་བཙུན་མོ་དང་འཁོར་རྣམས་བརྟེན། བློན་པོ་ནི་རྒྱལ་ཁམས་ཀྱི་ལས་དང་རང་རང་གི་བྱ་བ་ལ་ཆགས། བཙུན་མོ་ནི་རྒྱན་ཆ་དང་རྒྱལ་པོའི་སྐྱེ་མཆེད་སོགས་འདོད་པའི་དབང་དང༌། གཞན་དབང་བྱ་བ་ཕལ་པ་ལ་ཆགས། འབངས་རིགས་ཕལ་ཆེ་བ་ནི་རང་རང་གི་རིགས་དང་ཆོ་འབྲང་ལྟོ་གོས་སོགས་ཀྱི་བྲེལ་བ་ལ་ཆགས། ཁྱིམ་པ་རང་གི་བ་ཕལ་ཆེ་བ་རྣམས་ནི་སོ་ནམས་ལས་བརྒྱད་ལ་སོགས་འཇིག་རྟེན་གྱི་འབྱོར་པ་རྒྱས་པར་བྱེད་པའི་བྱ་བ་ལ་ཆགས། གྲྭ་སར་ཞུགས་པ་ཕལ་ཆེ་བ་དཀོར་དང་ཕྱོགས་ཞེན་གྱི་ཕོ་རུས་ལ་ཆགས། རི་ཁྲོད་དུ་གནས་པའི་ཕལ་མོ་ཆེའང་གཞན་གྱིས་ཆོས་པར་བསྟོད་པའི་བསྟོད་པ་ལ་ཆགས། སྨད་པ་ལ་སྡང༌། མདོར་ན་ཚེ་འདིའི་བྱ་བ་ཆོས་བརྒྱད་ཀྱི་བློ་མ་སྤངས་པ་ཤ་སྟག་སྟེ། བ་བརྒྱུད་འདི་པའི་ལུགས་ཀྱི་ཆོས་རྣམ་དག་གཅིག་ལ་བློ་བཀོལ་ན། ཚེ་འདི་བློས་བཏང་དགོས་པར་གདའ་སྟེ། སྤྱིར་འཇིག་རྟེན་པའི་རིགས་གཉིས་ནི་འདིར་མ་སྨོས་ཤིང༌། འོ་སྐོལ་ཆོས་སྒོར་ཞུགས་ནས་གྲྭ་སར་སྡོད་པའི་དཀོར་རྒན་དྲེད་པོ་སྡོམ་ཤོར་ལྟ་བུ་དང༌། བན་གཟུགས་དཀོར་གཉེར་བ་ལྟ་བུ་རྣམས་ནི། སངས་རྒྱས་དངོས་སུ་ཕེབས་ནས་འཁོར་གསུམ་བསྐོར་ཀྱང་ཉན་པར་དཀའ་བས་དེར་འཐུས། དེ་ལྟ་མིན་པའི་གཞུང་བཤད་པ་ལ་སློབ་གཉེར་འདོད་པ་རྣམས་ཀྱང་སེམས་ཅན་དམིགས་འོག་ཏུ་བཅུག །སངས་རྒྱས་ཀྱི་བསྟན་པ་སྙིང་ལ་བཞག་པའི་རིགས་ཅན་རྣམས་ནི་ལྷག་པར་ཡང་རྗེས་སུ་ཡི་རང་ཞིང༌། དེ་ལྟ་མིན་པའི་ལོག་པར་སྤྱོད་པ་དུ་མ་ལ་ཞུགས་ཤིང༌། གཟུགས་བརྙན་སེར་པོ་ཙམ་བགྱིས་ཏེ། གཞུང་རེའི་བཤད་པས་ཁེངས་ཤིང་དྲེགས་པ་དང་བཅས་པ་རྣམས་ནི་ངེས་པར་བཙུན་པའི་གྲངས་སུ་བདག་གིས་ནི་མི་བགྲང་ངོ༌། །གཞན་ཡང་མི་ཕལ་ཆེ་བ་འཇིག་རྟེན་གྲགས་པའི་རྗེས་སུ་རྒྱུག་པ་འགའ་ཞིག །ངེད་ཀྱི་བླ་མའམ། དགོན་ཆེ་གེ་མོ་ཞིག་ལ་ཆོས་དང་འཇིག་རྟེན་གྱི་ཡོན་ཏན་ག་གེ་མོ་ཞིག་མཆིས་ཟེར་བར་གདའ་སྟེ། ཆོས་ཉིད་ཇི་ལྟ་བར་རྟོགས་ནས་གཞན་རྗེས་སུ་འཛིན་པའི་ཕྱིར་འཇིག་རྟེན་ལ་འཇུག་པ་ཡིན་མོད་ཀྱི། སོ་སོའི་སྐྱེ་བོའི་གང་ཟག་ཆོས་དང་འཇིག་རྟེན་གཉིས་ཀ་ཡོད་པར་འདོད་པ་རྣམས་ནི། འཇིག་རྟེན་གྱི་ཆོས་དང་ལྡན་པ་ཡིན་མོད། དམ་པའི་ཆོས་ནི་མིན་ནོ། །དེ་ཡང་སྒྲུབ་བརྒྱུད་འདི་པའི་ལུགས་ཀྱིས། ལས་དང་པོ་པ་ཆོས་འདི་པ་ལ་མོས་པའི་གང་ཟག་གིས་ཆོས་འདི་བློས་བཏང་ཚུལ་ཅི་ལྟར་ཞེ་ན། དེང་གི་དུས་དཔེར་ན་གྲྭ་སར་སྡོད་པའི་དགེ་བཤེས་ཀྱིས་ཆོས་འདི་ལ་མོས་པའི་དབང་དུ་བྱས་ན། དབེན་གསུམ་པའི་གསུང་ལྟར། གནས་གྲྭ་ས་བསྐྱུར་ནས་རི་སུལ་སྙོགས། །གསུངས་པ་ལྟར་ཡིན་ཅིང༌། དེ་ལའང་ཚེ་འདིར་བནྡེར་མིང་བཏགས་ནས། ཚེ་འདི་བློས་མ་ཐོངས་པའི་དངོས་པོའི་རྣམ་གྲངས་བརྗོད་དེ། དེ་ལས་སྒྲོལ་བའི་ཐབས་བསྟན་ཏོ། །དངོས་པོའི་རྣམ་གྲངས་སྤྱིར་ཆོས་བརྒྱད། ལྟོ་གོས་གཉིས། ཉོན་མོངས་པའི་རྣམ་པར་རྟོག་པ་དྲག་པོ་འཇིག་རྟེན་ཕྱོགས་ཞེན་གྱི་ཕོ་རུས་རྣམས་ཏེ། ཆོས་བརྒྱད་ལ་ཐོག་མར་བསྟོད་སྨད་གཉིས་ལས། བསྟོད་པ་ལ་དགའ། སྨད་པ་ལ་མི་དགའ་བ་ནི་ཆོས་པའི་མཚངས་ཏེ། བསྟོད་རྒྱུ་ཞིག་གནས་ཚོད་དུ་ཡོད་ན་ནི་བསྟོད་ཀྱང་དགའ་རྒྱུ་མེད་དེ། ཡོན་ཏན་རང་ལ་ཡོད་པ་གཞན་ནས་བཙལ་དུ་མེད་དེ། བསྟོད་རྒྱུ་གནས་ཚོད་དུ་མེད་པའི་ཕྱེ་གཏོར་ལ་དགའ་བར་བྱས་ཀྱང༌། རང་ལ་ཡོན་ཏན་མེད་ན་དེས་ཕན་པ་མེད་དོ། །རང་གར་བསྟོད་ཀྱང་བཏང་སྙོམས་ལ་བསྟོད་དུ་མི་བཏུབ། སྨད་པ་ལ་མི་དགའ་བ་བྱས་ཀྱང༌། རང་ལ་སྨད་རྒྱུ་ཡོད་ན་མིས་མ་སྨད་ཀྱང་སྨད་པར་འགྲོ་ལ། སྨད་རྒྱུ་མེད་ན་སྨད་ཀྱང་རྡོ་མགོ་ལ་ཆུ་བླུགས་པ་དང་འདྲ། རང་དགར་འབར་བའམ། སྨད་ན་ནི་རླུང་འཕྱོ་བ་དང་འདྲ། ངེས་པའི་དོན་མེད། དེ་བས་དགའ་མི་དགའི་བསམ་པ་རང་ཀླད་པ་ཉུང་བའི་སྐྱོན་ཁོ་ན་ཡིན་ནོ། འོ་ན་དགའ་མི་དགའ་འབྱུང་བ་གཞན་གྱི་བཟང་ངན་རིག་པའི་རྣམ་དཔྱོད་ཅན་རྣམས་ཀྱིས་རང་གི་ཡོན་ཏན་མཐོང་བས། བསྟོད་པ་ལ་རྗེས་སུ་ཡི་རང་བ་འཐད་སྙམ་ན། གཞན་གྱིས་ཡོན་ཏན་དང་སྐྱོན་ཇི་ལྟར་དུ་མཐོང་ནའང་མཐོང་ཆུག །སངས་རྒྱས་བཅོམ་ལྡན་འདས་ལས་ལྷག་པ་མེད་ཀྱང་ལོག་རྟོག་ཅན་རྣམས་ཀྱིས་སྐྱོན་ཅན་དུ་མཐོང་བས། བདག་འདྲ་བ་ཅི་ལྟར་མཐོང་མཐོང་མཐོང༌། དེང་ཕྱིན་ཆད་ཆོས་དང་མཐུན་པ་རང་གིས་རང་མ་ཁྲེལ་བ་མ་གཏོགས་མགོ་ནག་གིས་བརྒྱ་འབུལ་བྱུང་ཡང་དེ་ཀ་ཡིན་བསམ་པའི་རུས་ཆོད་ཅིག་དགོས། འཇིག་རྟེན་དུ་རྙེད་པ་བྱུང་ན་དགའ། རྙེད་པ་མ་བྱུང་ན་མི་དགའ་བ་ནི། རང་གི་ཕ་ཡུལ་གྱི་ཐོག་མ་ནས་ནོར་བཞིན་ཡོད་ན་ནི་ནོམ་པ་སོགས་ཀྱི་རྙེད་པའང་འཚོལ་མི་དགོས། རང་གི་རེ་བ་འདང་བའི་ཕྱིར་དང༌། སྤྱིར་རྙེད་པ་བསྒྲུབ་པའི་ཕྱིར་ལོག་འཚོ་དང༌། ཐོབ་ཀྱིས་འཇལ་བ་དང༌། རྙེད་པས་རྙེད་པ་འཚོལ་བ་དང༌། གཞོགས་སློང་དང༌། ཁ་གསགས་ཀྱི་སྒོ་ནས་རྙེད་པ་འཚོལ་བ་ནི། འཕྲལ་དུ་རང་སྡུག་ཅིང་སྡིག་སྡུག་གཏམ་ངན་མི་ཁ་རྒྱང་གསུམ་འབྱུང་ཞིང༌། ཕུགས་ལ་ངན་སོང་གསུམ་དུ་སྐྱེ་བས། དེ་བས་ད་ལྟ་ནས་ཞེ་བཅད། རུས་ཐོན་པའི་སྒོ་ནས་ཚེ་འདིའི་རྙེད་པས་རང་སྡུག་ཡོང་བར་རིག་ནས། ཚེ་འདིའི་ལྟོ་གོས་ནི་གང་བྱས་ཀྱང་ཕྱིད་པས། དེང་ཕྱིན་ཆད་རྙེད་པ་ལ་དགའ་བའི་འདུ་ཤེས་སྤངས་ཏེ། འདོད་ཡོན་གྱི་རྙེད་པ་གཅན་གཟན་གྱི་མདུན་གྱི་རྩྭ་ལྟར་ཤེས་པ་གལ་ཆེ། མདོར་ན་གས་ལོག་པའི་སྡས་ཁར། ཟས་བཞག་པ་འདྲ་བ་ཞིག་དགོས། བྲམ་ཟེའི་མདུན་དུ་མི་གཙང་བས་སྦགས་པའི་ཟས་བཞག་པ་འདྲ་བ་ཞིག་དགོས། བསོད་ནམས་བདུད་ཀྱི་གཡབ་མོ་ཡིན་པས་རྙེད་པ་མ་བྱུང་ཡང་ཆོས་བྱེད་པའི་གྲོགས་ཡིན་པས། རྙེད་པ་མ་བྱུང་བ་ལ་དགའ་བ་ཁྱད་པར་ཅན་བསྒོམ་མོ། །སྙན་གྲགས་བྱུང་བ་ལ་དགའ་ཞིང༌། མ་བྱུང་བ་ལ་མི་དགའ་བ་ནི་གོང་དུ་བསྟོད་སྨད་ཀྱི་སྐབས་སུ་བཤད་པ་དང་འདྲ། འབད་པ་དུ་མས་སྙན་པ་བསྒྲུབ་ཀྱང་སྙན་པ་ཐོབ་པ་ཉིན་སྐར་དང་འདྲ། ཡང་ན་བསོད་ནམས་འདྲ་ཕྲན་ཚེགས་ཀྱི་སྟོབས་ལས་སྙན་པ་ཕྲན་ཚེགས་བྱུང་ཡང༌། སྐད་ཅིག་གཅིག་གིས་བྱ་བ་མཐོ་དམན་བྱུང་ན་མི་སྙན་པ་ཆེན་པོའི་གཞི་འབྱུང་བས། སླར་སྡུག་བསྔལ་གྱི་རྒྱུ་ཡིན་པས་ཐོག་མ་ནས་སྙན་གྲགས་མ་བྱུང་བ་ལ་དགའ་བ་ཁྱད་པར་ཅན་བསྒོམས་ནས་སྙན་གྲགས་ཀྱི་བློ་སྐད་ཅིག་ཀྱང་མི་སྐྱེ་བ་གལ་ཆེའོ། །འཇིག་རྟེན་གྱི་སྙན་གྲགས་བབས་ན་ལོ་དུ་མར་བསྒྲུབ་དགོས། གྲགས་པ་ངན་པ་འབྱུང་བ་སྐད་ཅིག་གིས་ཆོག །དེ་བས་ན་ཆོས་བརྒྱད་ཀྱི་རྣམ་པར་རྟོག་པ་མགོ་འབུར་བྱུང་དུས་ནས་དེ་སྔོན་ཕན་ཆད་འཁོར་བར་སྐྱེད་བྱེད་ཀྱི་དགྲ་འདི་ཡིན་པས། ད་དེ་མིའི་ནང་ནས་མཐོང་ཕྱག་འཇོག །རྩིས་ཁ་རིན་ཐང་ཐམས་ཅད་ཁྱི་གཅིག་ལས་ཀྱང་དམན་པ་ཞིག་ཅི་འབྱུང་ལ་རྩོལ་བ་བསྐྱེད། ཆོས་བརྒྱད་དང་འདུ་འཛི་བྱུང་ན་རི་དྭགས་ལ་རྫིས་ཕོག་པ་འདྲ་བ་ཞིག་གལ་ཆེ། དེ་ལ་ཡང་སྡེ་གོག་གི་བྱ་བ། དགོན་རྙིང་གི་དགེ་བསྐོས། གྲྭ་སའི་སློབ་དཔོན། བླ་མ་དང་ཆོས་རྗེ་འདུ་ལོང་ཅན་གྱི་ཉེ་གནས། རང་གིས་མ་བྱས་ན་ཐབས་ཆགས་པ་སོགས་ལ་འཕྲེངས་ནས་བློ་བར་མ་ནུས་པ། གཞན་གཉེན་ཉེ་བ། བླ་མ་གྲོགས་མཆེད་རྣམས་ཀྱིས་ཀྱང་འཇིག་རྟེན་ལ་སྦྱར་བ་བར་མ་ནུས་པ་བྱུང་ན། སྤྱིར་བླ་མ་དམ་པ་རང་གི་སེམས་ཉིད་ངོ་སྤྲོད་པར་བྱེད་པ་ལྟ་བུའི་བླ་མས། ད་ལྟ་ཕ་མགོ་བྲེགས་གསུངས་ཀྱང༌། བྲེགས་ནས་ཅི་གསུང་འོས་མེད། དེ་ལྟར་མ་ཡིན་པའི་བླ་མ་སློབ་དཔོན་གྲོགས་གཉེན་བཤེས་སུས་ཀྱང་འཇིག་རྟེན་ཆོས་བརྒྱད་དུ་སྦྱར་བྱུང་ན། བདུད་ཀྱི་ལས་ཡིན་བསམས་ནས་སྣ་ཐག་རང་མགོར་དཀྲིས་ནས། མི་ཐམས་ཅད་དང་དུག་ལྟར་ཅི་ལྟ་བུ་ཡང་མི་ཉན་བསམ་པ་གལ་ཆེ། མི་བྱེད་ཀ་མེད་ཀྱིས་བར་མ་ནུས་པའི་བྱ་བ་དེ་ལ་གཞིག་པ་བཏང་སྟེ། འདིའི་བྱ་བ་ནི་འཇིག་རྟེན་གྱི་བྱ་བ་སྟེ། ཐབས་ཆགས་ནའང་འགངས་ཆུང༌། གྲུབ་ཀྱང་འགྲུབ་པ་མེད། རང་ནི་ཆོས་བརྒྱད་ལ་འབགས་ནས་བྱ་བ་བྱས་ཀྱང་དམྱལ་བ་སོགས་སུ་སྐྱེས་ནས། རང་གི་ཐར་པ་གཏན་གྱི་གེགས་འབྱུང་བར་རིགས་ནས། འཇིག་རྟེན་གྱི་བྱ་བ་ཐབས་གར་ཆག་ཏུ་ཆགས་བཅུག་ནས། རང་ཉིད་གླང་པོ་ཆེ་ཆུར་ཞུགས་པ་འདྲ་བ་ཞིག་དགོས། མདོར་ན་བསམ་ཡས་མེས་ཚིག །ལྷ་ས་ཆུས་ཁྱེར་ནའང་དེ་ཀ་ཡིན་བསམ་པའི་མགོ་ཐོད་ལ་མེ་འབར་བ་ལྟ་བུའི་བློ་བསྐྱེད་ནས་སྨྱོན་པ་ལྟ་བུར་གདོས་ཐག་བཅད་དེ། གང་དུའང་མི་ཐོགས་པ་བྱ་ནམ་མཁར་འཕུར་བ་འདྲ་བ་ཞིག་གལ་ཆེ། དེ་ཡང་འདི་ལྟར་བསམ་དགོས་ཏེ། སྤྱིར་འདུས་བྱས་ཐམས་ཅད་མི་རྟག །སྒོས་སུའང་སྡེ་སྲིད་དམ་དགེ་འདུན་གྱི་བྱ་བ་མི་རྟགརང་མེད་ཀྱང་ཐབས་མི་ཆགས། དཔེར་ན་འཇིག་རྟེན་པའི་ཁ་ངག་ལ། ས་ཟད་ན་རྡོ་འབུར་ཟེར་བ་དང་འདྲ། འཕྲལ་སྟབས་ཆགས་པ་དང་བྱ་བ་འཆུགས་ནའང་ཕུགས་མི་འཆུགས་པ་ལ་མི་ཕན། ནམས་ཀྱང་ཕུགས་ནས་འདུས་བྱས་ཀྱི་ཆོས་ཡིན་པས་འཇིག་ལ། འཕྲལ་རང་སྡུག་བཀོལ་བ་ནི་ཆུ་མིག་གནམ་འབུར་བཀག་པ་དང་འདྲ། གནོད་སྦྱིན་རི་རབ་པང་ཐོགས་དང་འདྲ། དགེ་འདུན་གྱི་བྱ་བ་དང་བསྟན་པ་ལ་ཕན་པའི་བྱ་བ་གཤའ་མ་ཞིག་འགྲུབ་པ་ནི་དཀའ། གཤའ་མ་འགྲུབ་པ་ལ་རང་ལ་ཡོན་ཏན་ཡོད་དགོས། རང་ལ་ཡོན་ཏན་མེད་ན་ཆག་པོས་གས་པོ་བསུབ་པ་དང་འདྲ། དེ་འདྲ་ཞིང་སྡུག་ཁུར་ཁུར་ཀྱང་དྲི་ཆུས་ལག་པ་འཁྲུ་བ་དང་འདྲ། དེ་བས་གཅིག་མཆན་ནས་གཉིས་ཀྱིས་རྟོག་པ་འཐུད་པའི་མ་ཉན་དོགས་ཐམས་ཅད་བློས་བོར་ལ་གང་རེད་དུ་བཏང་དགོས་པ་ཡིན། དཔེར་ན་འཆིལ་མའི་ཐལ་བ་ལྟར་བར་དགོས་པ་ཡིན། དེ་ལ་ཕྱིས་འབྱུང་མི་རྩི་བའི་གདེང་དང༌། མི་ཁ་སོགས་ལ་མི་འཛེམ་པ་ནི། མི་ཁ་སོགས་ཅི་བྱུང་བྱུང་ལ་དགའ་བ་བསྒོམ་ཞིང༌། ལས་སྒྲིབ་དག་པས་འཇིག་རྟེན་གྱི་གྲགས་པ་ངན་པ་མི་འཛེམ་པ་གལ་ཆེ། བར་སྐབས་ཀྱི་ཚིགས་སུ་བཅད་པ་ནི། རྙེད་པ་བསྒྲུབ་ཀྱང་སྦྲང་མའི་རྩི་འདྲ་བ། །ངལ་བ་བྱས་ཀྱང་གཞན་གྱིས་སྤྱོད་པར་བྱེད། །ཇི་ལྟར་བྱས་ཀྱང་སེར་སྣ་འཇུར་གེགས་རྒྱུ། །ཡི་དྭགས་ལས་ཀྱང་མི་ཡི་ཡི་དྭགས་ཏེ། །ཐར་མེད་འཁོར་བར་བསྐོར་བའི་ནོར་རྫས་རྣམས། །དེང་ནས་སྲིད་པའི་དངོས་པོ་གང་མཆིས་པ། །མི་སྤང་རེ་ཞེས་དམ་བཅའ་སྙིང་དཀྱིལ་དུ། །འཆང་བས་སྒྱུ་མའི་ནོར་རྫས་མི་གཙང་ལྟར། །ཞེན་པ་རང་ལོག་འདི་ནི་རྒྱལ་བའི་ལམ། །དགའ་དང་མི་དགའ་འཇིག་རྟེན་ལ་བརྟེན་པའི། །བྱུང་ཚོར་ཇི་སྙེད་འཁྲུལ་པའི་ཀུན་བཏགས་ལས། །ཅོལ་ཆུང་ཞེན་པར་རང་ཉིད་ཀླད་པ་ཉུང༌། །འཇའ་ཚོན་རི་མོར་བདེན་པར་འཛིན་དང་མཚུངས། །དགའ་སྡུག་ཁོ་རང་ཅི་བྱུང་གང་དགར་ཞོག །ག་ན་འཁུར་ཞིང་དགའ་ན་མི་སྐྱིད་པས། རོ་མཉམ་ཅི་རེད་བཏང་བ་རྒྱལ་བའི་ལམ། །ཆོས་བརྒྱད་ཁེ་གྲགས་སྤངས་བའི་སྒོམ་ཆེན་ལ། །སྙན་དང་མི་སྙན་གང་ལྟར་བྱུང་ཡང་ལེགས། །སྙན་པ་བ་འདོད་མཐོ་ལ་འགྲན་སེམས་དང༌། །དམའ་ལ་སྡང་སེམས་དམྱལ་བའི་རྒྱུ་འབྲས་དངོས། །ཡད་ཡུད་མི་ཚེ་སྟོང་ཟད་མི་བྱེད་པར། །མི་སོགས་སུས་ཀྱང་མཐོང་བར་མ་གྱུར་པའི། །ཁྱི་ཤི་གད་པའི་ལྐོག་འདི་རྒྱལ་བའི་ལམ། །ཚེ་འདི་རླུང་ལ་བསྐུར་བའི་རི་ཁྲོད་པ། །བསྟོད་སྨད་ཇི་ལྟར་བྱུང་ཡང་འགལ་བ་མེད། །ལས་ངན་སྒྲིབ་པ་འདག་པས་སྨད་ནའང་རུང༌། །དག་སྣང་ཅན་གྱིས་བསྟོད་ནའང་དགེ་རྩར་འགྱུར། །གཉིས་ཀ་མཉམ་པར་བྱང་ཆུབ་བསྔོ་བ་འདི། །བསྟོད་སྨད་ལམ་དུ་ཁྱེར་བ་རྒྱལ་བའི་ལམ། ཞེས་སོ། །
འོ་ན་དེ་ལྟ་བུའི་ཚེ་བློད་བཏང་ན་ལྟོ་གོས་མི་ཕྱིད། གོས་མེད་ན་ཞག་གཅིག་ནས་འཆི། ལྟོ་མེད་ན་ཞག་བདུན་ནས་འཆི་བས་ལྟོ་གོས་ལ་ཇི་ལྟར་བྱེད་ཟེར་ན། ཟས་ཀྱིས་ལྟོ་བ་རྒྱགས་པ་ཡང་དོན་ཆུང་སྟེ། དུད་འགྲོ་རྣམས་ལས་རྒྱགས་པ་དང་ཟ་རེམ་པ་མེད་དེ། གནས་སྐབས་སུ་འགྲངས་ཆེས་པས་ཤི་བ་མང༌། དཔེ་དེ་བཞིན་མི་ལ་ཡང་ཞིམ་དགུ་མངར་བཅུ་བཟའ་བཏུང་བྱས་པས་མ་ཞུ་བ་ནད་ཀྱི་རྒྱུ་ལས་མི་འབྱུང༌། ལྟོ་བཟའ་རྒྱུ་ཡོད་ཚད་ཀྱིས་རང་གཞན་གྱི་དོན་ཡོད་ན། ཕག་པ་རྣམས་ཀྱང་བཟང་པོར་འགྱུར་བ་སོགས་གཞིགས་ནས་མ་ལྟོགས་ཙམ་ཞིག་བཟས་ཏེ་མི་ཚེ་དོན་ཡོད་ལ་བློ་རྩེ་གཏད་པ་གལ་ཆེ། གོས་ཀྱང་མ་འཁྱགས་ཙམ་ཞིག་གི་སྡུག་ཕྱིད་དེ་བ་ཞིག་ལ་བློ་རྩེ་གཏད་པ་གལ་ཆེ། མདོར་ན་རྗེ་རྒོད་ཚང་པས་གསུངས་པ་ལྟར། གང་ལའང་འཁྲི་བ་མེད་པ་ཉེས་ཅན་གཡང་སར་མཆོང་བ་འདྲ་བ་ཞིག་དགོས། བར་སྐབས་སུ་ཚིགས་སུ་བཅད་དེ་སྨྲས་པ། ཆོས་བཞིན་དོན་གཉེར་བྱེད་པའི་རི་ཁྲོད་པ། །ལྟོ་གོས་རྐྱེན་གྱིས་གདན་ཅིག་མལ་ཁ་རུ། །འཆི་ན་དོན་ལྡན་ཡིན་པས་ངོ་མཚར་ཆེ། །དེ་ལྟར་ཤི་རུང་བ་པའི་དམ་བཅའ་མཛོད། །དེས་ན་ཉོན་མོངས་པའི་རྣམ་པར་རྟོག་པ་དྲག་པོ་ལ་ཡང་ཆེ་འདོད་དང་གཉན་སོགས་ནི་གོང་དུ་ཆོས་བརྒྱད་ཀྱི་སྐབས་སུ་བཤད་པ་ཡིན་ལ།
ད་ནི་འདོད་ཆགས་ཀྱིས་བུད་མེད་སོགས་ལ་ཆགས་ན་ཇི་ལྟར་བྱ་ཞེ་ན། ཚིགས་སུ་བཅད་པ། ཀྱེ། རང་ལ་རྟོགས་ཤིག་བདག་འཛིན་ཁྱོད། །གཅེས་སྤྲས་རང་ལུས་སོགས་ལ་བྱེད། །བཟང་ངན་སྒྲོ་བཏགས་འཛིན་པ་ཅན། །རང་འཁྲུལ་སྨྱོན་པ་ཆགས་དང་སྡང༌། །མཐུན་དང་མི་མཐུན་བར་མ་ལ། །གཟུང་བྱ་མ་རིག་མཐུག་པོས་གཡོགས། །ཁྱད་པར་འདོད་ཆགས་བརྟས་པ་ཁྱོད། །རང་གིས་རང་ལ་རྟོགས་ཤིག་དང༌། །ཕྱི་རོལ་ན་ཆུང་མཛེས་མ་ནི། །ཟུར་གྱིས་བལྟ་ཞིང་སྒེག་འཆོས་དང༌། །གཞོན་པས་རྒྱགས་ཤིང་རྒྱན་གྱིས་བརྒྱན། །ཆགས་གཏམ་སྙན་པའི་སྐད་ཅན་ཡང༌། །ནང་ན་རུས་པ་ཕྱི་ན་ཤ། །དེ་ཕྱི་པགས་པས་བཏུམ་པའོ། །པགས་པའང་ལང་ཚོ་གསར་པའི་སྟོབས། །དཀར་པོར་སྣང་ལ་ཁྱོད་ཆགས་ན། །རྟ་དཀར་བྱ་དཀར་ལུག་ལ་སོགས། །མདོག་དཀར་ཀུན་ལ་མི་ཆགས་སམ། །དེ་ཡང་དུས་ཀྱིས་འགྱུར་པ་ལས། །རྒས་སམ་ཤི་ན་འོས་མེད་དེ། །མདོག་འགྱུར་རྩུབ་ལ་དྲི་མ་ཅན། །ཤིན་ཏུ་མཐུག་པའི་ཀོ་བ་དང༌། །ད་ལྟ་ནོར་ལྤགས་རྣམས་ལ་ལྟོས། །གལ་ཏེ་འཛུམ་ལ་ཆགས་གྱུར་ན། །རྒས་པའི་འཛུམ་ལ་ཅིས་མི་ཆགས། །ཡང་ན་སྟག་སོགས་འཛུམ་བཀྲ་བ། །འདི་ལའང་ཆགས་པར་མི་རིགས་སམ། །དེ་བཞིན་རྒྱན་གོས་གསར་པ་ལ། །ཆགས་ན་རྒྱན་གོས་དེ་དག་རྣམས། །གཟུགས་བརྙན་ནམ་ནི་བེམ་པོ་ལ། །བརྒྱན་ནའང་ཆགས་པར་མི་འགྱུར་རམ། །དེ་བཞིན་སྐྲ་ཡང་ནག་པོ་དང༌། །མ་གྱིས་བཀུས་ལ་ཁྱོད་ཆགས་ན། །གཡག་སོགས་རྔ་མ་མ་བག་གིས། བྱི་དོར་བྱས་ལའང་ཆགས་འགྱུར་རོ། །དེ་བཞིན་མངལ་དང་བཤང་བའི་སྒོ། །ཁ་དང་ཡན་ལག་བར་རྣམས་ལ། ཆགས་ན་མངལ་གྱི་སྒོ་འདི་ཉིད། །བཏུང་ཚད་གཅིན་དུ་འགྱུར་བ་ལ། །འཛག་པའི་སྒོ་ནི་འདི་ཉིད་དེ། །མངལ་ལ་ཆགས་ན་གཅིན་འཐུང་རིགས། །ཇི་ལྟར་ཁྱི་སོགས་རོ་བཙའ་བ། །ལྕེ་ཡིས་མངལ་ལ་བལྡག་པ་མཐོང༌། །དེར་མ་ཟད་པ་སྲིན་བུའི་རིགས། །དུ་མས་མངལ་གྱི་ནང་རྣམས་ཁེངས། །དཔེར་ན་ར་དང་སྡོམ་སོགས་ལ། །ཡིད་མི་འོང་བ་མི་འཐད་དེ། །ཤྲིན་བུ་དྲི་ངན་ཁྱད་པར་མེད། །དེ་ནང་རྔུལ་སོགས་དྲི་ང་བ། །སྙིགས་མའི་ཆུ་དང་བཅས་པ་ལ། །ཆགས་ན་བཀྲུ་བཤལ་སྣོད་ལ་ཡང༌། །དྲི་ངན་མི་གཙང་དེ་བཞིན་པས། །ཁྱོད་ཀྱང་ཆགས་པར་མི་བྱེད་དམ། །བཤང་བ་མི་གཙང་འཛག་པ་སྟེ། །ཁ་ནས་ངན་གས་མཆིལ་མ་དང༌། །ངར་སྣབས་མི་གཙང་དྲི་མ་སོགས། །ཀུན་འབྱུང་འདི་ལ་ཆགས་གྱུར་ན། །དུད་འགྲོ་ཀུན་ལ་འདི་ཡོད་པས། །ཁྱོད་ཉིད་ཆགས་པར་མི་བྱེད་དམ། །དེ་ལྟར་རྨ་རུལ་ཆུ་སེར་དང༌། །རྣག་དང་ཁྲག་ནི་རབ་འབབ་ལ། །སྦྲང་བུ་དུ་མས་དྲི་ཚོར་བ། །རིང་ནས་འདུ་བ་དེ་ཅི་བཞིན། །དབང་པོའི་སྒོ་ལ་ལེགས་རྟོགས་དང༌། །ཕྱི་རལོ་བསལི་ཁང་དོ་མ་ཡནི། །ནང་དུ་མི་གཙང་འབྱུང་བའི་སྒོ། །འདི་ལ་ཆགས་པ་རང་ཉདི་བླུན། །དེ་བས་འཛག་པ་ལ་བརྟེན་པའི༌། །ཡུལ་གྱི་བུད་མེད་སྐྱེས་པ་དང༌། །མ་ནིང་ལ་སོགས་གང་ལ་ཡང༌། །ཆགས་འབྲེལ་ཙམ་མི་བྱེད་པའི། །དེ་ལྟར་ཆགས་པ་སྤངས་པ་ཡི། །སྒོམ་ཆེན་དེ་ནི་ངོ་མཚར་ཆེ། །ཞེས་སོ། །ཕྱོགས་ཞེན་གྱི་ཕོ་རུས་ནི། འཁོར་བར་སྐྱེད་བྱེད་ཐམས་ཅད་ཤྲེད་པ་ཡིན་ལ། ཤྲེད་པ་དང་ཞེན་པ་ནི་གཅིག་པས་སྐྱེ་བོ་འཁོར་བ་པ་ནི་ཕྱོགས་ཞེན་དུ་བྱེད་པ་ལུགས་ཡིན་ལ། ངེད་རང་བནྡེར་མིང་བཏགས་པ་ཞིག་ཕ་ཡུལ་བློས་སྤངས། སྤྲིན་དཀར་པོ་ལ་ཚད་བཙུགས། ས་ནག་པོ་འདོམ་པས་འཇལ་ཏེ་གྲྭ་ས་དང༌། བླ་མའི་སྤྱན་སྔར་ཕྱིན་ནས་དམ་པའི་ཆོས་ལ་བཤད་སྒྲུབ་བྱེད་པ་ཕར་བཞག་ནས།འཇིག་རྟེན་པའི་ས་ཕྱོགས་ཞེན་ཆེ་བ་ལས་ཀྱང་ངན་པར་དགོན་པ་དང་བསྟན་པའི་དོན་ཡིན་པ་སྐད་བྱས་ནས་སྡིག་སྡུག་གི་གཏམ་ངན་བསགས་པ་ནི། ངེས་པར་ཚེ་སྟོང་ཟད་དུ་འགྲོ་བའི་ལས་ཐབས། ཆོས་བྱེད་མགོ་བསྐོར་གྱི་བདུད་ཡིན་པས། རང་ཐོག་ཏུ་བྱ་བ་གང་བྱུང་བ་དེ་པང་དུ་ལ་བྱུང་བ་ལྟར་རྒྱང་དུ་འཕེན་ནས་ཕྱོགས་ཞེན་རྦད་ཀྱིས་བཅད་དེ། བླ་མ་དང་ཆོས་གང་ལ་ཡང་དག་སྣང་སྦྱང༌། ཁྱད་པར་རང་གི་བླ་མ་དང་ཆོས་ལ་དད་པ་བསྒོམ། དེ་ལྟར་མིན་པའི་ཚོགས་པར་བླ་མ་བཟང་ངན་དང༌། ཆོས་ལ་ཕྱོགས་རིས་སོགས་ཀྱི་ཕྱོགས་ཞེན་ཁ་ནས་བརྗོད་པ་ཙམ་ཡང་མི་བྱའོ། །བླ་མ་དམ་པ་བསྟེན་ཚུལ་ནི། རྡོ་རྗེ་ཐེག་པ་ལས་བྱུང་བ་ལྟར་བླ་མ་འཁྲུལ་མེད་ཅིག་ལ་ཅི་མཛད་ལེགས་མཐོང༌། གང་གསུང་ཀོག་མེད། ཅི་མཉེས་བསྒྲུབས་ན་བྱིན་རླབས་འབྱུང་བས་བསྟེན་ཚུལ་དེ་ལྟར་དུ་བྱའོ། །དེ་ལས་བྱུང་བའི་གདམས་པ་བསྒོམ་ཚུལ་ནི། བླ་མ་དམ་པ་ཉིད་ཀྱི་ཞལ་ལས་ཤེས་སོ། །དེ་ལྟ་བུའི་ཉམས་ལེན་དེ་མཐར་འཁྱོངས་པའི་བརྩོན་འགྲུས་དང་ཞེ་བཅད་བསྒོམ་ཚུལ་ནི། དེ་ཡང་འདི་ལྟར་དགོས་ཏེ། དེ་ལྟར་ཚེ་འདི་བློས་བཏང་ན། རྒས་ན་རྒས་གཡོག །ན་ན་ནད་གཡོག །རྒས་རྒྱགས་ཤི་རྒྱགས། མདོར་ན་རོ་བཤྲེགས་པའི་རྫས་ཙམ་དང༌། མིག་ནང་དུ་རྡུལ་ཙམ་སོང་ཡང་ལེན་རོགས་མི་ཡོང་བས། ཕྲན་ཚེགས་ཀྱི་རྫས་དངོས་དུམ་ཙམ་དང༌། གཡོག་རེ་ཙམ་མི་དགོས་མ་ཟེར་ན། དེ་ལ་རྗེ་མི་ལས། དྭགས་པོ་ལ། མ་འོངས་པ་ན་སྒོམ་ཆེན་རྣམས་རྡོ་བུག་པ་ཅན་དང༌། ཤིང་ཉ་ག་ཅན་ཡན་ཚགས་ནས། ཆོས་བྱེད་དུས་རྒྱགས་བྱེད་པ་ཡིན་ཟེར་བའི་རིགས་ཅན་ཡོང་བས། དེ་འདྲ་རྣམས་དང་ཁ་འབགས་སུའང་མི་བཏུབ་ཅེས་གསུངས་པའང་དྲན་པར་བྱའོ། །
སྤྱིར་དབེན་གསུམ་པ་མགོན་པོ་ཡེ་ཤེས་ཀྱི་གསུང་ལྟར། རང་རྒྱུད་པགས་པ་རློན་པ་ལྟར་གར་འཐེན་འཐེན་དུ་འཐེན་སྣང་ཡོད་པ་དེས་མི་འོང༌། མི་རྒྱུད་ལྕགས་བཤྲེགས་ནས་བཅུས་པ་འདྲ་བ་ཞིག་དགོས་གསུང་བ་ལྟར་ཕྱོགས་གཅིག་པ་ཞིག་དགོས། དེ་ཡང་སུས་བར་དུ་མི་བཏུབ་པར་རྒོད་ཚང་པས་གསུངས་པ་ལྟར་གཡག་རྒན་གྱི་མཇིང་པ་འདྲ་བ་ཞིག་དགོས། ཞེ་བཅད་པའི་རྗེས་སུ་ལུས་ལ་ལྕགས་གཟེར་སྟོང་བཏབ་ཀྱང་བཀོག་ཏུ་མི་བཏུབ་པ་ཞིག་དགོས། དེ་ལའང་དེ་ལྟར་གང་གིས་ཀྱང་མ་ཉན་མ་ལྕོགས་མ་ཕྱིད་དོགས་པ་རྣམས་ལ་འདི་ལྟར་བསམ་དགོས་ཏེ། ད་སྔོན་ཕན་ཆད་འཁོར་བ་ཐོག་མ་མེད་པ་ནས་རྒྱུ་ཟས་བསགས་རུམ་ཅི་ཙམ་ཞིག་བྱས། སེམས་ཅན་ཅི་ཙམ་ཞིག་དང་འགྲོགས་ཀྱང་ཕན་པ་ཏིལ་འབྲུ་ཙམ་མེད་པར་གནོད་པ་ཆེ་ཆུང་འདི་ཙམ་ལ། ཚེ་ཡུད་ཙམ་ཞིག་ཆོས་ཕྱོགས་སུ་བློ་བཀོལ་བ་ལ། ངན་རྟོག་དེ་འདྲ་བྱུང་བ་ལ། ད་དགོས་ཅི་རེད་རེད། ཤི་བ་ལས་ཐུ་བ་ཞིག་མི་ཡོང༌། ད་ལྟ་ཆོས་བྱེད་བསམ་པ་འདི་དང་མ་བྲལ་བར་ཤི་ནའང་ལེགས་བསམ་པའི་སྒོ་ནས་ཚེ་བློས་བཏང་བ་མཐར་འཁྱོལ་བ་འབྱུང་བས། དེའང་གནས་སྐབས་སུ་སྡུག་པ་སོགས་བྱུང་ནའང༌། རྗེ་རྒོད་ཚང་པའི་གསུང་ལྟར་ཡུགས་ས་མས་དྭ་ཕྲུག་སྐྱོང་བ་འདྲ་བ་ཞིག་དགོས་ཏེ། དེ་ལྟར་ཚིགས་སུ་བཅད་དེ་སྨྲས་པ། ཤི་རུང་བ་པར་འབུང་བའི་སྒོམ་ཆེན་ལ། །མ་ཕྱིད་མ་འདང་སྡུག་བསྔལ་རྒྱན་ཆ་སྟེ། །དེ་ལ་དགའ་བ་བསྒོམ་ཞིང་བརྩོན་པ་ཅན། །དེ་ཉིད་མཐར་འདོན་ལྷ་མིས་མཆོད་པའི་གཞི། རྣམ་ཐར་ཐོས་པས་མ་འོངས་པ་དག་ན། །རྣམ་དཔྱོད་ལྡན་རྣམས་ཐལ་མོ་སྙིང་གར་རུ། །ལན་གཅིག་མིན་པར་སྦྱོར་བྱེད་མི་འགྱུར་རམ། །དེ་ལྟར་ཚེ་བློས་བཏང་བའི་མན་ངག་ཅུང་ཟད་ཅིག་ཡི་གེར་བཀོད་པའོ། །
ཐེག་དམན་གྱི་ལམ་གྱི་རྣམ་པར་བཞག་པ་མདོར་བསྡུས་ཀྱི་གདམས་པ་བཞུགས་སོ། །
འཇིག་རྟེན་མཁྱེན་པ་ལྷ་ཡི་ལྷ། །དག་པའི་འཁོར་ཚོགས་འདུས་པའི་དབུས། །དམ་ཆོས་དགེ་ལེགས་སྩོལ་མཛད་པ། །ཀུན་མཁྱེན་ཐུབ་དབང་རྒྱལ་གྱུར་ཅིག །དེ་ཡི་བསྟན་པ་རྒྱས་མཛད་པ། མཁའ་དང་ལག་མཐིལ་ལྟར་མཉམ་པའི། །བདགམེད་རྟོགས་པའི་བློ་གྲོས་ཅན། །ཉན་ཐོས་ཆེ་རྣམས་ཤིས་གྱུར་ཅིག །ཅེས་ཤིས་པ་བརྗོད་ནས་དགོས་པའི་དོན་ནི། ཐེག་པ་ཆུང་དུའི་བརྗོད་བྱ་ཅུང་ཟད་ཅིག་བརྗོད་དེ།
དེ་ལ་གཉིས་ལས། བསྒྲུབ་བྱའི་ཆོས་སམ་བསླབ་བྱ་གང་ཡིན་པ་དང༌། བསྒོམ་བྱའི་གདམས་ངག་གམ། རྟོགས་བྱ་གང་ཡིན་པའོ། །དེ་ལ་དང་པོ་ལ་བདུན་ཏེ། གང་གིས་སློབ་པ་པོ་རྟེན་གྱི་གང་ཟག་དང༌། དེའི་བསམ་པ་དང༌། རྟེན་གྱི་སྒོ་ནས། དབྱེ་བ་དང༌། གང་ཟག་སོ་སོའི་བསླབ་པའི་རྣམ་གྲངས་དང༌། བསླབ་པ་མ་ཐོབ་པ་ཐོབ་པར་བྱེད་པའི་ཚུལ་དང༌། ཐོབ་ནས་ཇི་ལྟར་བསྲུང་བ་དང༌། སྡོམ་པ་གང་གིས་གཏོང་བའི་རྒྱུའོ། །དང་པོ་ནི།
གླིང་གསུམ་དུ་སྐྱེས་པའི་སྐྱེས་པ་དང་བུད་མེད་ཡིན་ལ། ཁྱད་པར་དུ་རབ་ཏུ་བྱུང་བ་བྱེད་ན་དེའི་བར་ཆད་ཀྱི་ཆོས་དང་བྲལ་བའོ། །
གཉིས་པ་ཉན་ཐོས་ཀྱི་ཚུལ་ཁྲིམས་ལ།
དེའང་བསམ་པའི་བྱེ་བྲག་གིས་བཞིར་འགྱུར་ཏེ། ཚེ་འདིར་རྒྱལ་པོ་སོགས་ཀྱི་འཇིགས་པའམ། ཕྱི་མ་ངན་སོང་གི་འཇིགས་པ་བསྲུང་བ་རྣམས་འཇིགས་སྐྱོབ་ཀྱི་ཚུལ་ཁྲིམས་ཡིན་ལ། ཡང་ཚེ་འདིའི་རྙེད་བཀུར་དང༌། ཕྱི་མ་མཐོ་རིས་ཀྱི་བདེ་བ་དོན་དུ་གཉེར་བའི་ཆེད་དུ་བསྲུང་བ་ནི། ལེགས་སྨོན་གྱི་ཚུལ་ཁྲིམས་ཡིན་ཅིང༌། ཁམས་གསུམ་འཁོར་བ་ཙམ་ལས་ཐར་པའི་དོན་དུ་ཚུལ་ཁྲིམས་བསྲུང་བ་རྣམས་ནི་བྱང་ཆུབ་ཀྱི་ཡན་ལག་གི་ཚུལ་ཁྲིམས་སམ། ངེས་འབྱུང་གི་ཚུལ་ཁྲིམས་སམ་སོ་ཐར་གྱི་སྡོམ་པ་ཞེས་བྱ་བ་ཡིན་ནོ། །
ཡང་བདེན་པ་མཐོང་བ་རྣམས་ལ་ནི་ཟག་པ་མེད་པའི་ཚུལ་ཁྲིམས་ཞེས་བྱ་བ་ཡིན་ནོ། །གསུམ་པ་ལའང་བཞི་སྟེ། དགེ་བསྙེན་ཕ་མ་གཉིས་དང༌། དགེ་ཚུལ་ཕ་མ་གཉིས་དང༌། བར་སློབ་མ་དང་དགེ་སློང་ཕ་མ་གཉིས་སོ། །བཞི་པ་གང་ཟག་སོ་སོའི་བསླབ་བྱའི་རྣམ་གྲངས་ཀྱི་དང་པོ་དགེ་བསྙེན་ནི། སྐྱབས་གསུམ་འཛིན་པའི་དགེ་བསྙེན་དང༌། སྣ་གཅགི་སྤྱདོ་པ་དང༌། སྣ་འགའ་སྤྱདོ་པ་དང༌། ཕལ་ཆརེ་སྤྱདོ་པ་དང༌། ཡངོས་སུ་རྫགོས་པའི་དགེ་བསྙེན་དང༌། ཚངས་པར་སྤྱོད་པའི་དགེ་བསྙེན་དང་དྲུག་ལས། དང་པོ་ནི། སྐྱབས་འགྲོ་བྱས་ཙམ་གྱིས་དགེ་བསྙེན་དུ་འགྱུར་བ་ནི་ཉི་འོག་བྱེ་བྲག་ཏུ་སྨྲ་བ་ལ་སོགས་པས་འདོད་དེ། བཅོམ་ལྡན་འདས་ཀྱིས། མིང་ཆེན་ནམ་འཚོ་བའི་བར་དུ་སྐྱབས་སུ་འགྲོ་ཞིང་བདག་དགེ་བསྙེན་དུ་གཟུང་དུ་གསོལ་ཞེས་བརྗོད་ནས། དེ་ཙམ་གྱིས་དགེ་བསྙེན་དུ་འགྱུར་གསུངས་པའི་ཕྱིར་རོ་ཞེས་ཟེར་རོ། །དེ་ལྟར་སྐྱབས་སུ་སོང་ནས། མི་ཤྲོག་བཅོད་པ་ལ་སོགས་གང་རུང་ཞིག་ལ་བསླབས་ན་སྣ་གཅིག་སྤྱོད་པའི་དགེ་བསྙེན། གཉིས་པ་བསླབས་ན་སྣ་འགའ། གསུམ་པ་བསླབས་ན་ཕལ་ཆེར་སྤྱོད་པ། རྩ་བཞི་ཆང་དང་ལྔ་སྤོང་བར་བསླབས་ན་ཡོངས་སུ་རྫོགས་པའི་དགེ་བསྙེན་ནོ། །དེའི་སྟེང་དུ་མི་ཚངས་པར་སྤྱོད་པ་སྤངས་ན་ཚངས་པར་སྤྱོད་པའི་དགེ་བསྙེན་ཞེས་བྱའོ། །དགེ་བསྙེན་གྱི་བསླབ་བྱ་རྒྱས་པ་ནི་མི་དགེ་བ་བཅུ་སྤོང་བ་ལ་སློབ་པ་ཡིན་ཏེ། མདོ་ལས། དགེ་བསྙེན་སྟོན་པས་གཞན་ལ་མི་བརྟེན་པར་ཆོས་དགེ་བ་བཅུ་སྤྱོད། ཅེས་གསུངས་པའི་ཕྱིར་རོ། །
གཉིས་པ་དགེ་ཚུལ་གྱི་བསླབ་བྱ་ནི་བཅུ་ཡིན་ཏེ།
ཇི་སྐད་དུ། སུམ་བརྒྱ་པ་ལས། གང་གིས་ཤྲོག་གཅོད་གཞན་གྱི་ནོར་འཕྲོག་དང༌། །མི་ཚངས་སྤྱོད་རྫུན་བཅོས་པའི་ཆང་ལ་སོགས། །གར་སོགས་ཕྲེང་སོགས་མལ་སྟན་ཆེ་མཐོ་དང༌། །ཕྱི་དྲོའི་ཁ་ཟས་གསེར་དངུལ་ལེན་པའོ། །ཞེས་སོ། །གསུམ་པ་བར་སློབ་མ་ལ་བསླབ་བྱ་ནི་བརྒྱ་དང་བཅུ་བདུན་ཡིན་ཅིང༌། དགེ་སློང་གི་བསླབ་བྱ་ནི་ལྟུང་བ་སྡེ་ལྔ་ལས། ཕམ་པའི་སྡེ་པ་བཞི་དང༌། ལྷག་མའི་སྡེ་ལ་བཅུ་གསུམ། སྤང་ལྟུང་གི་སྡེ་ལ་སུམ་ཅུ། འབའ་ཞིག་པའི་སྡེ་ལ་དགུ་བཅུ། ཉེར་བྱས་ཀྱི་སྡེ་ལ་བརྒྱ་དང་བཅུ་གཉིས། དེའི་སྟེང་དུ་སོ་སོར་བཤགས་པ་བཞི་བསྣན་པས་ཉིས་བརྒྱ་དང་ལྔ་བཅུ་རྩ་གསུམ་ཡིན་ནོ། །ལྔ་པ་སྦྱོར་དངོས་ཀྱི་སྒོ་ནས་སྡོམ་པ་མ་ཐོབ་པ་ཐོབ་པར་བྱེད་པ་དང༌། དྲུག་པ་བླངས་ནས་ཇི་ལྟར་བསྲུང་བ་ལ་ཐོག་མར་ལྟུང་བར་མི་འབྱུང་བར་བྱེད་པ་དང༌། གལ་ཏེ་བྱུང་ན་སླར་བཤགས་པར་བྱེད་པ་རྣམས་ནི་གཞན་དུ་ཤེས་སོ། །བདུན་པ་བསླབ་པ་གཏོང་བའི་རྒྱུ་ནི། ཡུལ་སྨྲ་ཤེས་དོན་གོ་བའི་རྩར་ཕུལ་བ་དང༌། འཆི་འཕོས་པ་དང༌། མཚན་གཉིས་གཅིག་ཅར་བྱུང་བ་དང༌། དགེ་བའི་རྩ་བ་ཆད་པས་ཏེ། ལོག་ལྟ་སྐྱེས་པ་དང༌། ཉིན་ཞག་ཕྲུགས་གཅིག་གིས་མཚན་མོ་འདས་ནས་བསྙེན་གནས་གཏོང་བ་དང་ལྔ་ཡིན་ཏེ། མཛོད་ཀྱི་གནས་བཞི་པ་ལས། བསླབ་པ་ཕུལ་དང་ཤི་འཕོས་དང༌། །མཚན་གཉིས་དག་ནི་བྱུང་བ་དང༌། །རྩ་བ་ཆད་དང་མཚན་འདས་ལས། །སོ་སོར་ཐར་པའི་སྡོམ་པ་གཏོང༌། །ཞེས་བཤད་དོ། །
གཉིས་པ་ཉན་ཐོས་ཀྱི་སྒོམ་པའི་གདམས་ངག་རྟོགས་པར་བྱ་བའི་ཆོས་ནི།
ངོ་བོ་འཕགས་པའི་བདེན་པ་བཞི་ལ་དབྱེ་ན། ལྡོག་ཆོས་བཅུ་དྲུག་ཏུ་ཡོད་པ་ཡིན་ཏེ། དེ་སྐད་དུའང་ལུང་ལས། སྡུག་བསྔལ་ཀུན་འབྱུང་འགོག་པ་ལམ་རྣམས་ལ། །མི་རྟག་སྡུག་བསྔལ་སྟོང་པ་བདག་མེད་པ། །རྒྱུ་དང་ཀུན་འབྱུང་རབ་ཏུ་སྐྱེ་བའི་རྐྱེན། །འགོག་པ་ཞི་བ་གྱ་ནོམ་ངེས་པར་འབྱུང༌། །ལམ་དང་རིགས་པ་བ བ་པ་ངསེ་པར་འབྱནི། །རེ་རེ་བཞི་བཞི་བཅུ་དྲུག་བདག་ཉིད་དོ། །ཞེས་གསུངས་སོ། །
དེ་ལ་འཁོར་བའི་འབྲས་བུ་ནི་སྡུག་བསྔལ་གྱི་བདེན་པ་ཡིན་པ་དེ་ལ་གཉིས་ཏེ། མཚན་གཞི་དང༌། མཚན་ཉིད་དོ། །དང་པོ་༼མཚན་གཞི་༽ནི།
ཉེ་བར་ལེན་པའི་ཕུང་ལྔ་ཡིན་ཏེ། ཚད་མ་རྣམ་འགྲེལ་ལས། སྡུག་བསྔལ་འཁོར་བ་ཅན་ཕུང་པོ། །གོམས་ལས་འདོད་ཆགས་སོགས་གསལ་བ། །ཞེས་བཤད་པས་སོ། །ཡང་འདུས་བྱས་ཀྱི་ཆོས་ཐམས་ཅད་ཕུང་པོ་ལྔར་འདུས་ཤིང༌། ཕུང་པོ་ལྔ་ཡང་འཁོར་འདས་ཀྱི་ཆོས་ཐམས་ཅད་ཀྱི་གཞི་ཡིན་ཏེ། དེ་སྐད་དུའང༌། མཛོད་ཀྱི་གནས་དང་པོ་ལས། འདུས་བྱས་ཆོས་རྣམས་དེ་དག་ཀྱང༌། །གཟུགས་ལ་སོགས་པའི་ཕུང་པོ་ལྔ། །དེ་དག་ཉིད་དུས་གཏམ་གཞི་དང༌། །ངེས་པར་འབྱུང་བཅས་གཞི་དང་བཅས། །གང་དག་ཟག་བཅས་ཉེར་ལེན་ཐེག་དམན་གྱི་ལམ་གྱི་རྣམ་པར་བཞག་པ་མདོར་བསྡུས་ཀྱི་གདམས་པ།པའི། །ཕུང་པོའང་དེ་དག་འཐབ་བཅས་ཀྱང༌། །སྡུག་བསྔལ་ཀུན་འབྱུང་འཇིག་རྟེན་དང༌། །ལྟ་གནས་སྲིད་པའང་དེ་བཞིན་ནོ། །ཞེས་གསུངས་པའི་ཕྱིར་རོ། །དེ་ལ་དབྱེ་བ་བྱས་ནས་ནི་མ་དག་པའི་རྟེན་དང་བརྟེན་པས་བསྡུས་ཚད་ཀྱི་ཁམས་གསུམ་གྱི་འཇིག་རྟེན་ཀུན་ཡིན་ཏེ། དེ་སྐད་དུ་མངོན་པ་ཀུན་ལས་བཏུས་ལས། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ། །ཞེས་གསུངས་སོ། །དེ་ལ་ཁམས་གསུམ་ནི། ཚ་བའི་དམྱལ་བ་ལ་ཡང་སོས། ཐིག་ནག །བས་འཇོམས། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པ་སྟེ་བརྒྱད་དང༌། ཡང་ཆུ་བུར་ཅན་དང༌། ཆུ་བུར་བརྡོལ་བ་ཅན་དང༌། ཨ་ཆུ་ཟེར་བ་དང༌། ཀྱེ་ཧུད་ཟརེ་བ་དང༌། སོ་ཐམ་པ་དང༌། པདྨ་ལྟར་གས་པ་དང༌། ཨུཏྤལ་ལྟར་གྱསེ་པ་དང༌། ཨུཏྤལ་ལྟར་ཆེར་གྱེས་པ་སྟེ་གྲང་བའི་དམྱལ་བ་བརྒྱད་དང༌། བཅུ་དྲུག་པོ་དེ་ཟུང་དུ་བསྡེབས་པས་བརྒྱད་དུ་བྱས་པའི་སྟེང་དུ་ཡི་དྭགས་དང་དུད་འགྲོ་བསྣན་པ་ནི་ངན་སོང་གནས་བཅུའོ། །
ཡང་རྒྱལ་ཆེན་རིགས་བཞི་པ་དང༌། སུམ་ཅུ་རྩ་གསུམ་པ་དང༌། འཐབ་བྲལ་དང༌།དགའ་ལྡན་པ། འཕྲུལ་དགའ་བ། གཞན་འཕྲུལ་དབང་བྱེད་དེ་འདོད་ལྷ་རིགས་དྲུག་དང༌། དེའི་སྟེང་མི་ཡུལ་ལམ་གླིང་བཞི་བསྣན་པས་མཐོ་རིས་ཀྱི་གནས་བཅུ་ཡིན་ལ། དེ་ལྟར་བཅུ་ཚན་གཉིས་བསྡེབས་པས་འདོད་ཁམས་གནས་རིགས་ཉི་ཤུ་ཡིན་ཏེ། དེ་རྣམས་ནི་འདོད་པའི་འདོད་ཆགས་དང༌། ཁམས་ཀྱི་ཟས་ལ་ལོངས་སྤྱོད་པའི་ཕྱིར་རོ། །དེ་སྐད་དུ་མཛོད་ཀྱི་གནས་གསུམ་པ་ལས། དམྱལ་བ་ཡི་དྭགས་དུད་འགྲོ་དང༌། །མི་རྣམས་དང་ནི་ལྷ་དྲུག་དག །འདོད་པའི་ཁམས་ཡིན་དམྱལ་བ་དང༌། །གླིང་དབྱེ་བ་ལས་དེ་ཉི་ཤུ། །ཞེས་བཤད་པས། ཚངས་རིས་ཀྱི་ལྷ་དང༌། ཚངས་པའི་མདུན་ན་འདོན་དང། ཚངས་པ་ཆེན་པོ་གསུམ་ནི་བསམ་གཏན་དང་པོས་བསྡུས་ལ། དེ་བཞིན་དུ་འོད་ཆུང་དང༌། ཚད་མེད་འོད་དང༌། འོད་གསལ་གྱི་ལྷ་གསུམ་ནི་བསམ་གཏན་གཉིས་པས་བསྡུས་པ་ཡིན་ཅིང༌། དགེ་ཆུང་དང༌། ཚད་མེད་དགེ་དང༌། དགེ་རྒྱས་དང་གསུམ་ནི་བསམ་གཏན་གསུམ་པས་བསྡུས་པའོ། །ཡང་སྤྲིན་མེད་པ་རྣམས་དང༌། བསོད་ནམས་འཕེལ་བ་དང༌། འབྲས་བུ་ཆེ་བ་རྣམས་དང༌། མི་ཆེ་བ་དང༌། མི་གདུང་བ་རྣམས་དང༌། གྱ་ནོམ་སྣང་བ་རྣམས་དང༌། ཤིན་ཏུ་མཐོང་བ་རྣམས་དང༌། འོག་མིན་གྱི་ལྷ་རྣམས་དང་བརྒྱད་པོ་ནི་བསམ་གཏན་བཞི་པས་བསྡུས་པ་ཡིན་ནོ། །
དེ་ལྟར་བསམ་གཏན་གསུམ་པ་ཡན་ཆད་ལྷ་ཚན་གསུམ་པ་གསུམ་དང༌། བཞི་པ་ལ་བརྒྱད་ཚན་གཅིག་སྟེ་དེ་རྣམས་ནི་གཟུགས་ཁམས་གནས་རིས་བཅུ་བདུན་ཡིན་ཏེ། དེ་ན་གཟུགས་དང་གོས་དང་རྒྱན་ལ་སོགས་པ་ཡོད་ཅིང༌། ཁམས་ཀྱི་ཟས་དང་འདོད་ཆགས་ཀྱི་རྟོག་པ་མེད་པའི་ཕྱིར་རོ། །དེ་ཡང་དེ་ཉིད་ལས། གོང་མའི་གནས་དག་བཅུ་བདུན་ནི། །གཟུགས་ཁམས་ཡིན་ཏེ་སོ་སོ་ཡི། །བསམ་གཏན་ས་ནི་གསུམ་པ་ཡིན། །བཞི་པ་ས་ནི་བརྒྱད་པ་ཡིན། །ཅེས་སོ། །
ཡང་ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌།འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང་བཞི་པོ་ནི་ཡིད་ཀྱི་ཚོར་བ་བཏང་སྙོམས་ཙམ་ལ་བརྟེན་པ་མ་གཏོགས་གཟུགས་མེད་པའི་ཕྱིར་ན་གཟུགས་མེད་སྐྱེ་མཆེད་མུ་བཞི་ཞེས་བྱ་སྟེ། དེ་ཡང་དེ་ཉིད་ལས། གཟུགས་མེད་ཁམས་ན་གཟུགས་མེད་དེ། །གཟུགས་ནི་སེམས་ལ་སྐྱེ་བར་འགྱུར། །ཞེས་སོ། །ཡང་དེ་ལ་གཟུགས་ངེས་པ་མེད་པའི་ཕྱིར་གནས་ཀྱང་ངེས་པ་མེད་དེ། ཇི་སྐད་དུ། དེར་ནི་རིས་སམ་ཤྲོག་ལ་ཡང༌། །སེམས་ཀྱི་རྒྱུན་ནི་བརྟེན་པ་ཡིན། །ཅེས་སོ། །དེ་ལྟ་བུའི་ཁམས་གསུམ་དུ་ལུས་ཡོད་པ་རྣམས་ཀྱི་ལུས་ཚད་དང་ཚེ་ཚད་རྣམས་ནི་ཡི་གེ་མང་དོགས་བས་མ་བྲིས་སོ། །
ཡང་སེམས་ཅན་དམྱལ་བ་རྣམས་དང༌། མི་བཞི་དང༌། འདོད་ལྷ་དྲུག་དང༌། བསམ་གཏན་དང་པོའི་ཚངས་པ་ཆེན་པོ་མན་ཆད་སྟོང་ལ་ནི་སྟོང་ཆུང་ངུའི་འཇིག་རྟེན་གྱི་ཁམས་ཏེ་སྟོང་སྤྱི་ཕུད་ཅེས་བྱ་བ་ཡིན་ནོ། །དེ་ལྟ་བུ་གཅིག་ནས་གཅིག་སྟོང་གི་བར་དུ་བགྲང་བ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་བྱ་བ་ཡིན་ནོ། །སྟོང་གཉིས་པ་འཇིག་རྟེན་གཅིག་ནས་གཉིས་སུ་བགྲང་བའི་སྟོང་ལ་ནི་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་ཁམས་ཞེས་བྱ་བ་ཡིན་ནོ། །དེ་ལ་ནི་ཞིབ་ཏུ་བརྩིས་ན་མི་ཡུལ་གླིང་བཞི་པ་ནས་ཚངས་པའི་འཇིག་རྟེན་གྱི་བར་བྱེ་བ་ཕྲག་བརྒྱ་ཡོད་པ་ཡིན་ནོ། །དེ་ལྟ་བུའི་སྟོང་གསུམ་པོ་དེ་ནི་དུས་མཐར་མེས་འཇིག་པའི་ཚེ་ཡང་མཉམ་དུ་འཇིག་ཅིང༌། ཆགས་ཀྱང་ཚན་པོ་ཆེའི་རླུང་ནས་བརྩམས་ཏེ་མཉམ་དུ་ཆགས་པས་འཇིག་རྟེན་གྱི་ཁམས་གཅིག་ཏུ་བཞག་པ་ཡིན་ནོ། །དེ་སྐད་དུའང༌། མཛོད་ཀྱི་གནས་གསུམ་པ་ལས། གླིང་བཞི་བ་དང་ཉི་ཀ་དང༌། །རི་རབ་དང་ནི་འདོད་ལྷ་དང༌། །ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱི་ཕུད་ཡིན་པར་འདོད། །དེ་སྟོང་ལ་ནི་སྟོང་གཉིས་པ། །བར་མའི་འཇིག་རྟེན་ཁམས་ཡིན་ནོ། །དེ་སྟོང་ལ་ནི་སྟོང་གསུམ་སྟེ། །མཉམ་དུ་འཇིག་ཅིང་འབྱུང་བ་ཡིན། །ཅེས་བཤད་པའི་ཕྱིར་རོ། །
ཡང་བསམ་གཏན་དང་པོ་རྟོག་དཔྱོད་མེ་ལྟ་བུ་ཡོད་པས། སྣོད་ཀྱི་འཇིག་རྟེན་ཀྱང་མེས་འཇིག་པ་ཡིན་ནོ། །བསམ་གཏན་གཉིས་པ་མན་ཆད་ལ་དགའ་བདེ་ཆུ་ལྟ་བུ་ཡོད་པས་སྣོད་ཀྱང་ཆུས་འཇིག་པ་ཡིན་ནོ། །ཡང་བསམ་གཏན་གསུམ་བའི་ལྷ་མན་ཆད་ཀྱི་སེམས་ཅན་རྣམས་དབུགས་དབྱུང་རྔུབ་རླུང་ལྟ་བུ་ཡོད་པས་སྣོད་ཀྱི་འཇིག་རྟེན་ཀྱང་རླུང་གིས་འཇིག་པ་ཡིན་ནོ། །བསམ་གཏན་བཞི་པ་ལ་ནི་ནང་གི་བསམ་གཏན་གྱི་སྐྱོན་མེད་པས་སྣོད་ཀྱི་འཇིག་རྟེན་ཀྱང་འབྱུང་བའི་སྐྱོན་གྱིས་མི་འཇིག་སྟེ། ནམ་མཁའ་ལས་ཁོ་རང་གི་གཞལ་ཡས་ཁང་དང་བཅས་ཏེ་མཉམ་དུ་འབྱུང་ཞིང༌། ལས་དང་ཚེ་ཟད་ནས་མཉམ་དུ་འཇིག་པ་ཡིན་ནོ། །དེ་སྐད་དུའང་དེ་ཉིད་ལས། འཇིག་པ་དག་ནི་ཡང་གསུམ་སྟེ། བསམ་གཏན་གཉིས་སོགས་གསུམ་པོ་ནི། །དེ་དག་གི་རྩེ་གོ་རིམ་བཞིན། །དེ་ཡི་སྐྱོན་དང་ཆོས་མཐུན་ཕྱིར། །མི་རྟག་དེ་ཡི་གཞལ་མེད་ཁང༌། །སེམས་ཅན་བཅས་ཏེ་འབྱུང་འཇིག་ཕྱིར། །ཞེས་བཤད་དོ། །
ཡང་འཇིག་རྟེན་འདི་མེས་འཇིག་པ་ལན་བདུན་བདུན་གྱི་བར་ན་ཆུ་རྐྱང་པ་རེ་འོང་བ་དེ་ལྟ་བུ་ལན་བདུན་དང༌། ཡང་མེས་འཇིག་པ་བདུན་ཚན་གཅིག་དང༌། བསྐལ་པ་དྲུག་ཅུ་རྩ་བཞི་ན་རླུང་གི་འཇིག་པ་གཅིག་འབྱུང་པ་རྣམས་ཀྱང་ལྷ་གནས་གོང་མ་རྣམས་ཀྱི་ཚད་དང་མི་འགལ་བར་ཤེས་པར་བྱའོ། །དེ་སྐད་དུའང་མཛོད་ཀྱི་གནས་གསུམ་པ་ལས། མེ་ཡིས་བདུན་དང་ཆུ་ཡིས་གཅིག །དེ་ལྟར་ཆུ་བདུན་ཐལ་ནས་ཀྱང༌། །མེ་ཡིས་བདུན་དང་དེ་ནས་ནི། །མཇུག་ཏུ་རླུང་གིས་འཇིག་པ་ཡིན། །ཅེས་བཤད་པ་ལྟར་རོ། །དེ་ལྟར་ཁམས་གསུམ་ལ་གཟུགས་ཁམས་ཀྱི་གོང་མ་གཙང་རིས་ལྔ་ནི་འཕགས་པའི་གང་ཟག་འབའ་ཞིག་ཡིན་པས། སྡུག་བསྔལ་གྱི་མཚན་གཞིར་མི་གཏོགས་ཏེ། གཞན་ཁམས་གསུམ་པོ་ནི་སྡུག་བསྔལ་གྱི་མཚན་གཞི་ཡིན་ནོ། །
གཉིས་པ་སྡུག་བསྔལ་བདེན་པའི་མཚན་ཉིད་ལ་བཞི་སྟེ། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའོ། །དང་པོ་༼མི་རྟག་པ་༽ནི།
མཚན་གཞི་ཕུང་པོ་ལྔའམ་སྣོད་བཅུད་འཇིག་རྐྱེན་ལ་རག་ལས་པའི་ཕྱིར་མི་རྟག་པས།
དེ་ལ་གཉིས་ཏེ། རྣམ་པར་འགྱུར་བ་དང༌། རྒྱུན་ཆད་པའོ། །དང་པོ་༼རྣམ་པར་འགྱུར་བ་༽ལའང་སྣོད་བཅུད་གཉིས་ལས། དང་པོ་ནི།
སྣོད་ཀྱི་འཇིག་རྟེན་འདི་དུས་བཞིའི་བྱེ་བྲག་གིས་ཁ་དོག་དང༌། དབྱིབས་དང༌། རེག་པ་དང༌། དྲི་དང༌། རོ་དང༌། སྒྲ་ཆེ་ཆུང་ལ་སོགས་པ་དུ་མར་སྣང་བ་ནི། རྒྱ་ཆེ་བ་ཆུང་བར་འགྱུར་བ་ཡིན་ལ། ཡང་རྒྱ་ཆུང་བ་ཆེ་བར་འགྱུར་བ་ཡང༌། བྱམས་པ་ལུང་བསྟན་པའི་མདོ་ལས། སངས་རྒྱས་བྱམས་པ་བྱོན་ཙམ་ནས་འཛམ་བུའི་གླིང་རྒྱ་ཆེན་པོར་འགྱུར་བ་གསུངས་པ་བཞིན་ནོ། །གཉིས་པ་བཅུད་ཀྱི་སེམས་ཅན་ཀྱང་བཟའ་བཏུང་ན་ཚོད་ལ་སོགས་པའི་བྱེ་བྲག་གིས་འགྱུར་བ་ཡིན་ཏེ། སློབ་དཔོན་དགེ་སྲུང་གིས། ལུས་དང་དབང་པོ་བློ་བཟང་ཕུན་སུམ་ཚོགས། །གནས་སྐབས་དོར་ཞིང་གནས་སྐབས་མི་དམིགས་སོ། །འོན་ཀྱང་འགྲོ་བློ་དམིགས་ཡུལ་མུན་པ་ཡི། །ཞབས་དག་རྟག་སྙམ་རབ་ཏུ་འདུ་ཤེས་སྐྱེ། །དེ་ལྟར་འགྲོ་བ་མ་ལུས་སྐད་ཅིག་འཇིག །རྟག་ཆད་ལས་ནི་རབ་ཏུ་རྣམ་པར་བཟློག །ཅེས་བཤད་པ་བཞིན་ནོ། །
གཉིས་པ་རྒྱུན་ཆད་པ་མི་རྟག་པ་ཡང་གཉིས་ལས། བཅུད་ཀྱི་སེམས་ཅན་རྒྱུན་ཆད་ནས་མི་རྟག་པ་ནི།
འཇིག་རྟེན་འདིའི་བར་བསྐལ་གྱི་བསྐལ་པ་ཉི་ཤུ་སྟོངས་པ་དང༌། ཉི་ཤུ་ཆགས་པ་དང༌། ཉི་ཤུ་གནས་པ་དང༌། ཉི་ཤུ་འཇིག་པའི་རིགས་ཅན་རྣམས་ཡིན་ནོ། །
གཉིས་པ་སྡུག་བསྔལ་བ་ནི། གནོད་པའི་བདག་ཉིད་ཡིན་པས་དེ་ལ་གསུམ་སྟེ། སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་ལོ། །དང་པོ་༼སྡུག་བསྔལ་གྱི་སྔུག་བསྔལ་༽ནི།
སྤྱིར་འཁོར་བ་ཙམ་གྱིས་སྡུག་བསྔལ་བ་ཡིན་མོད་ཀྱི། དེ་ཡི་ནང་ནས་ཁྱད་པར་དུ་དམྱལ་བ་ནི་བཙོ་བཤྲེགས། ཡི་དྭགས་ནི་བཀྲེས་སྐོམ་དང༌། དུད་འགྲོ་རྣམས་ལ་བཀོལ་ཞིང་སྤྱོད་པའི་སྡུག་བསྔལ་ཏེ། རྒྱས་པར་ནི་དྲང་དོན་གྱི་མདོ་བསྟན་བཅོས་རྣམས་ལས་བཤད་པ་བཞིན་ནོ། །
གཉིས་པ་༼འགྱུར་བའི་སྡུག་བསྔལ་༽ནི།
རེ་ཞིག་མཐོ་རིས་ཀྱི་རྟེན་ཐོབ་པ་རྣམས་ཀྱང་སླར་དེའི་ལས་ཟད་ནས་ངན་སོང་དུ་ལྟུང་བར་འགྱུར་བས་སྡུག་བསྔལ་ཏེ། བཤེས་སྤྲིང་ལས། བརྒྱ་བྱིན་མཆོད་འོས་ཉིད་དུ་གྱུར་ནས་ཀྱང༌། །སླར་ཡང་ལས་ཀྱི་དབང་གིས་ངན་སོང་ལྟུང༌། །འཁོར་ལོས་ར་རྒྱལ་ཉིད་དུ་གྱུར་ན་ཡང༌། །སླར་ཡང་འཁོར་བའི་ཡང་བྲན་ཉིད་དུ་འགྱུར། །ཞེས་གསུངས་པ་བཞིན་ནོ། །
གསུམ་པ་འདུ་བྱེད་ཀྱི་སྡུག་བསྔལ་ནི། སེམས་ཅན་གྱི་སྐྱེ་རྒ་ན་འཆི་བཞི་དང། དགྲ་སྡང་བ་དང་འཕྲད་ཀྱི་དོགས་པ་དང༌། གཉེན་བྱམས་པ་དང་བྲལ་གྱིས་དོགས་པ་དང༌། ཡདོ་པ་བསྲུང་མི་ཐུབ་པ་དང༌། མེད་པ་བཙལ་གྱིས་མི་རྙེད་པའི་སྡུག་བསྔལ་ཏེ་བརྒྱད་དམ།
ཡང་ན་འདུ་བྱེད་ཀྱི་སྡུག་བསྔལ་ནི་སྣོད་བཅུད་ཀུན་ལ་ཁྱབ་པར་གནས་ཏེ། འདི་ལ་དགོངས་ནས་བཅོམ་ལྡན་འདས་ཀྱིས་དགེ་སློང་འདུ་བྱེད་རྣམ་པར་འགྱུར་བ་ལ་དགོངས་ནས་གང་ཅི་ཚོར་ཡང་རུང༌། དེ་ཐམས་ཅད་སྡུག་བསྔལ་དུ་བལྟའོ། །ཞེས་གསུངས་པ་བཞིན་ནོ། །
གསུམ་པ་༼སྟོང་པ་༽ནི།
བདག་ལྟའི་མི་མཐུན་པའི་ཕྱོགས་ཀྱི་སྟོང་པ་ཡིན་ཏེ། སྡུག་བསྔལ་གྱི་མཚན་གཞི་སྣོད་བཅུད་འདི་རྟག་ཅིང་བརྟན་པ་ཐེར་ཟུག་མི་འགྱུར་བའི་ཆོས་ཅན་གྱིས་སྟོང་ལ་སྟོན་ཀའི་སྤྲིན་བཞིན་ནོ། །
ཡང་སྣོད་བཅུད་ཀྱི་འགྲོ་བ་འདི་དག་ཆོས་ཀྱི་དབྱིངས་སྟོང་པའི་ངང་ལས་བྱུང་ཞིང་སྟོང་པའི་ངང་དུ་ཐིམ་ནས་མི་སྣང་བར་གྱུར་པའི་དཔེ་ནི། ནམ་མཁའ་སྟོང་པ་ལས་སྤྲིན་དང་སྐར་མ་མཐོང་བཞིན་མི་འགྱུར་བ་དང་འདྲའོ། །ཡང་སྐར་མ་ནི་མུན་པས་སྒྲིབ་ན་སྣང་ཞིང་མ་སྒྲིབ་ན་མི་སྣང་བ་དང༌། རྨི་ལམ་ནི་གཉིད་ཀྱིས་བསླད་ན་སྣང་གི། མ་བསླད་ན་མི་སྣང་བ་བཞིན་དུ་འཁོར་བ་འདི་དག་ཀྱང་གཏི་མུག་གི་མུན་པས་སྒྲིབ་ན་སྣང་གི། དེ་མིན་ན་མི་སྣང་ལ། མ་རིག་པའི་གཉིད་ཀྱིས་བསླད་ན་སྣང་གི། མ་བསླད་ན་མི་སྣང་སྟེ། ཇི་སྐད་དུ། རྨོངས་པའི་མུན་པ་སད་པ་ནི། །འཁོར་བ་མཐོང་བ་མ་ཡིན་ཉིད། །ཅེས་དང༌། འདི་དག་འཁྲུལ་བའི་སྣང་ན་སྟེ། །རྨི་ལམ་ཉིད་དུ་མྱོང་བ་བཞིན། །མ་རིག་མུན་པའི་གཉིད་སད་ནས། །འཁོར་བ་འདི་དག་དམིགས་སུ་མེད། །ཅེས་དང༌། བྱང་ཆུབ་སེམས་འགྲེལ་ལས། །དོན་མཚུངས་པ་ཡི་དོན་བྱེད་པ། །རྨི་ལམ་གནོད་པ་བཞིན་མིན་ནམ། །རྨི་ལམ་སད་པའི་གནས་སྐབས་ན། །དོན་བྱེད་པ་ལ་ཁྱད་པར་མེད། །ཅེས་གསུངས་པ་བཞིན་ནོ། །དེས་ན་ཆོས་ཐམས་ཅད་རྨི་ལམ་ལྟར་མེད་བཞིན་དུ་སྣང་བ་བཞིན་ནོ། །
བཞི་པ་༼བདག་མེད་པ་༽ནི།
བདག་ཏུ་ལྟ་བའི་མི་མཐུན་ཕྱོགས་ཀྱི་བདག་མེད་པ་ཡིན་ཏེ། དེ་ལྟར་མུ་སྟེགས་བྱེད་པ་རྣམས་ཀྱིས་འདོད་པའི་རྟག་པ་གཅིག་པུ་རང་དབང་ཅན་གྱི་བདག་རྟག་པ་ནི་སྣོད་བཅུད་འདི་ལ་མེད་དེ། མི་རྟག་པ་དུ་མ་གཞན་དབང་ཅན་དུ་དམིགས་པའི་ཕྱིར་རོ། །
ཡང་དབང་ཕྱུག་པ་རྣམས་ཀྱིས་སྣོད་བཅུད་ཀྱི་འགྲོ་བ་འདི་དབང་ཕྱུག་ཆེན་པོས་སྤྲུལ་ཅིང་བྱས་ཟེར་རོ། །རིག་བྱེད་པ་རྣམས་ཀྱིས་དྲང་སྲོང་ཉི་མའི་སྙིང་པོ་ཅན་ཞེས་བྱ་བས་བྱས་ཟེར་བ་རྣམས་ཀྱང་མི་འཐད་དེ། འཁོར་བ་འདི་རེས་འགའ་བར་སྣང་བའི་ཕྱིར་རོ། །ཡང་ན་རྒྱུ་བྱེད་པ་པོ་རྟག་པས་བྱས་པའི་འབྲས་བུ་མི་རྟག་པ་མི་རིགས་པའི་ཕྱིར་རོ། །དེ་ཡི་ཕྱིར་ན་སྣང་སྲིད་འདི་བདག་མེད་པའི་མཚན་ཉིད་ཅན་དུ་གྲུབ་བོ། །ཡང་འཕགས་པ་རྣམས་ཀྱི་བློ་ཡུལ་དུ་མི་རྟག་པ་ལ་སོགས་བཞིར་མ་ནོར་བར་བདེན་པའི་ཕྱིར་རོ། །སྡུག་བསྔལ་འཕགས་པའི་བདེན་པ་ཞེས་བྱ་སྟེ། དེ་སྐད་དུའང་མདོ་ལས། ལག་པའི་མཐིལ་གྱི་སྤུ་ཉག་གཅིག །དེ་ཉིད་མི་ཡིས་མི་མྱོང་བས། །དེ་དག་མིག་ཏུ་སོང་ན་ནི། །མི་བདེ་བ་དང་གནོད་སྐྱེལ་ལྟར། །བྱིས་པ་ལག་མཐིལ་དང་འདྲ་བས། །འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ཡིས། །འདུ་བྱེད་སྡུག་བསྔལ་ཉིད་དུ་རིག །ཅེས་གསུངས་པ་བཞིན་ནོ། །
ད་ནི་སྡུག་བསྔལ་དེ་རྒྱུ་གང་ལས་བྱུང་བ་ཀུན་འབྱུང་གི་བདེན་པ་བཤད་པ་ལ་གཉིས་ཏེ། ཉོན་མོངས་པ་དང་ལས་སོ། །དང་པོ་ནི་དྲུག་ཡིན་ཏེ།
མཛོད་ཀྱི་གནས་ལྔ་པ་ལས། སྲིད་བའི་རྩ་བ་ཕྲ་རྒྱས་དྲུག །འདོད་ཆགས་དེ་བཞིན་ཁོང་ཁྲོ་དང༌། །ང་རྒྱལ་མ་རིག་ལྟ་བ་དང༌། །ཐེ་ཚོམ་ཡིན་ཏེ་དེ་དག་ཀྱང༌། །ཞེས་བཤད་པའི་ཕྱིར་རོ། །དེ་ལ་དང་པོ་འདོད་ཆགས་ལ་གཉིས་ཏེ། འདོད་པའི་འདོད་ཆགས་འདོད་ཁམས་ན་དངོས་སུ་ཡོད་པ་དང༌། སྲིད་པའི་འདོད་ཆགས་ཁམས་གོང་མ་གཉིས་ལ་བག་ཉལ་གྱི་ཚུལ་དུ་ཡོད་དེ། དེ་ཡང་དེ་ཉིད་ལས། ཁམས་གཉིས་ལས་སྐྱེས་སྲིད་འདོད་ཆགས། །ཁ་ནི་ནང་དུ་བལྟས་ཕྱིར་རོ། །ཐར་པའི་འདུ་ཤེས་བཟློག་ཕྱིར་བཤད། །ཅེས་སོ། །ཁོང་ཁྲོའི་ངོ་བོ་ཞེ་སྡང་ཡིན་ལ། དེའི་མཚན་ཉིད་ནི་སེམས་རབ་ཏུ་མ་ཞི་བ་ཡིན་ཏེ། རིན་ཆེན་ཕྲེང་བ་ལས། ཁྲོ་བ་སེམས་ཀྱི་མཚན་ཉིད་དེ། །དེ་དང་རྗེས་འབྲེལ་མཁོན་དུ་འཛིན། །ཅེས་སམ། མཁོན་ཡིད་ལ་ཞེན་པའོ། །ཞེས་གསུངས་པ་བཞིན་ནོ། །
ང་རྒྱལ་ལ་བདུན་ཏེ།
ཆུང་ངུ་བས་བདག་ཆེའོ་སྙམ་པའི་ང་རྒྱལ་དང༌། མཚུངས་པ་བས་བདག་ཆེའོ་སྙམ་པའི་ང་རྒྱལ་ལས་ཀྱང་ང་རྒྱལ་དང༌། ཕུང་པོ་ལྔ་ལ་བདག་ཏུ་འཛིན་པའི་ངའོ་སྙམ་པའི་ང་རྒྱལ་དང༌། གོང་མའི་ཆོས་ལ་ངའོ་སྙམ་པའི་མངོན་པའི་ང་རྒྱལ་དང༌། ཆེས་འཕགས་པ་བས་བདག་ཅུང་ཟད་ཅིག་ཆུང་སྙམ་པའི་ང་རྒྱལ་དང༌། ལྷག་པའི་ང་རྒྱལ་དང༌། ཡོན་ཏན་མ་ཡིན་པ་དང་ལྡན་པ་ལ་བདག་ཡོན་ཏན་དང་ལྡན་ནོ་སྙམ་པའི་ང་རྒྱལ་ཏེ། དེ་དག་ཐམས་ཅད་ལ་སེམས་ཁེངས་པ་དགོས་སོ། །མ་རིག་པ་ནི་དེ་ཁོ་ན་ཉིད་དང༌། ལས་རྒྱུ་འབྲས་མི་ཤེས་པ་གཉིས་སོ། །
ལྟ་བ་ནི་ལྔ་སྟེ།
ཕུང་པོ་ལྔ་ལ་བདག་དང་བདག་གིར་འཛིན་པ་འཇིག་ཚོགས་ལ་ལྟ་བ་དང༌། ཕུང་པོ་ལྔ་ལ་རྟག་ཆད་དུ་བཟུང་ནས་མཐར་འཛིན་པའི་ལྟ་བ་དང༌། ལས་རྒྱུ་འབྲས་མེད་པར་འཛིན་པ་ལོག་པར་ལྟ་བ་དང༌། སངས་རྒྱས་པའི་ཚུལ་ཁྲིམས་ཕྱི་ནང་གི་བརྟུལ་ཞུགས་ལ་བདག་གྲོལ་གྱིས་འཛིན་པའི་ཚུལ་ཁྲིམས་སམ་བརྟུལ་ཞུགས་མཆོག་འཛིན་དང༌། ལྟ་ངན་ལ་མཆོག་ཏུ་འཛིན་པའི་ལྟ་བ་མཆོག་འཛིན་ཏེ། དེ་སྐད་དུ། མཛོད་ལས། བདག་དང་བདག་གི་རྟག་ཆད་དང༌། །མེད་དང་དམན་ལ་མཆོག་ལྟ་དང༌། །རྒྱུ་མིན་ལམ་མིན་དེར་ལྟ་བ། །དེ་དག་ལྟ་བ་ལྔ་ཡིན་ནོ། །ཞེས་སོ། །ཐེ་ཚོམ་ནི་འཕགས་པའི་བདེན་པ་དང༌། དཀོན་མཆོག་གསུམ་དང་ལས་རྒྱུ་འབྲས་སོགས་ལ་སོམ་ཉིར་གྱུར་པ་ཡིན་ཏེ། རིན་ཆེན་ཕྲེང་བ་ལས། བདེན་དང་དཀོན་མཆོག་གསུམ་རྣམས་ལ། །བློ་རྣམ་གཉིས་ཕྱིར་ཐེ་ཚོམ་མོ། །ཞེས་སོ། །
གཉིས་པ་ལས་ནི། སེམས་དང་བསམ་པ་གཉིས་ཡིན་ཏེ། དང་པོ་ནི། ཡིད་ཀྱིས་དགེ་མི་དགེ་ལུང་མ་བསྟན་པ་འདི་ལྟ་བུ་བྱའོ་སྙམ་པ་ཡིན་ལ། གཉིས་པ་ནི། བསམ་པ་དེས་ཀུན་ནས་བསླངས་ཏེ་ལུས་ངག་གིས་བྱས་པའོ། །དེ་གཉིས་ཀྱིས་མ་བྱས་པ་ནི་འཇིག་རྟེན་ན་གང་ཡང་མེད་དེ། དེ་སྐད་དུ་མཛོད་ལས། འཇིག་རྟེན་སྣ་ཚོགས་ལས་ལས་སྐྱེས། །དེ་ནི་སེམས་པ་དང་དེས་བྱས། །སེམས་པ་ཡིད་ཀྱི་གཡོ་བ་སྟེ། །བསམ་པ་དེ་ཡི་ལུས་ངག་གིའོ། །ཞེས་སོ། །དེ་ལྟ་བུའི་ལས་དེ་གཉིས་ཚན་དུ་དབྱེ་ན། འཕེན་བྱེད་ཀྱི་ལས་དང༌། རྫོགས་བྱེད་གཉིས་ལས། དང་པོར་རྣམ་སྨིན་གྱི་ངོ་བོར་གྲུབ་པ་སྐྱ་རིས་ལྟ་བུ་ཡིན་ལ། གཉིས་པ་རྣམ་སྨིན་གྱི་ཁྱད་ཆོས་བསྒྲུབས་པས་རྩི་འགྱེད་པ་ལྟ་བུ་ཡིན་ལ། ཡང་གསུམ་ཚན་གྱི་དབྱེ་ན། རྣམ་སྨིན་བདེ་བ་བསྐྱེད་པའི་ལས་ནི་དགེ་བ་ཡིན་ལ། རྣམ་སྨིན་སྡུག་བསྔལ་བསྐྱེད་པའི་ལས་ནི་མི་དགེ་བ་ཡིན་ཅིང༌། དེ་གཉིས་ཀ་མི་སྐྱེད་པའི་ལས་ནི་ལུང་མ་བསྟན་པ་ཡིན་ནོ། །
ཡང་འདོད་ཁམས་ཀྱི་དགེ་མི་དགེ་གཉིས་ནི། བསོད་ནམས་དང་བསོད་ནམས་མ་ཡིན་པ་གཉིས་ཡིན་ལ། ཁམས་གོང་མ་གཉིས་ལ་མི་གཡོ་བའི་ལས་ཞེས་བྱ་སྟེ། ཁམས་གོང་མ་གཉིས་ཉོན་མོངས་པས་མི་གཡོ་བའི་ཕྱིར་དང༌། འཕེན་བྱེད་ཀྱི་ལས་ནི་ཐམས་ཅད་མི་གཡོ་བ་ལས། འདིའི་རྫོགས་བྱེད་ཀྱང་མི་གཡོ་བར་དེ་ཉིད་དུ་སྨིན་པའི་ཕྱིར་རོ། །ཡང་འདོད་ཁམས་ཀྱི་མི་དགེ་བ་ནི་སྡུག་བསྔལ་མྱོང་འགྱུར་ཡིན་ལ། བཏང་སྙོམས་གཞི་མེད་པས་དེ་སྐྱེད་པའི་ལས་ནི་གཉིས་ཀ་མ་ཡིན་པ་མྱོང་འགྱུར་གྱི་ལས་ཡིན་ནོ། །
ཡང་བཞི་ཚན་དུ་དབྱེ་ན། ཡུལ་ཁྱད་པར་ཅན་ལ་ཀུན་སློང་བཟང་ངན་གྱི་འབྲས་བུ་ཚེ་འདི་ཉིད་ལ་འབྱུང་བ་ནི་མཐོང་བ་པོའི་ཆོས་ལ་མྱོང་འགྱུར་གྱི་ལས་ཡིན་ཅིང༌། སྐྱེ་བ་རྗེས་ནས་འབྱུང་བ་ནི་སྐྱེས་ནས་མྱོང་འགྱུར་གྱི་ལས་ཡིན་ལ། ཡང་དུས་ཕྱིས་ལ་སྨིན་པ་ནི་ལན་གྲངས་གཞན་ལ་མྱོང་འགྱུར་གྱི་ལས་ཡིན་ཅིང༌། མ་ངེས་པའི་ལས་ནི་ལས་ཀྱི་འབྲས་བུ་མ་ངེས་པ་ཡིན་ནོ། །ལྔ་ཚན་ནི་ཕ་མ་དང་དགྲ་བཅོམ་པ་གསོད་པ་དང༌། སངས་རྒྱས་ལ་ངན་སེམས་ཀྱིས་ཁྲག་འབྱིན་པ་དང༌། དགེ་འདུན་གྱི་དབྱེན་བྱེད་པ་ནི་མཚམས་མེད་པ་ལྔ་ཡིན་ལ། དེ་དག་དགེ་འདུན་ཙམ་ལ་མ་ཡིན་གྱི། སངས་རྒྱས་དང་དགེ་འདུན་འབྱེད་པ་ནི་ཆོས་ཀྱི་འཁོར་ལོའི་དབྱེན་བྱེད་པ་ཡིན་ཏེ། མཛོད་ལས། སྟོན་དང་ལམ་གཞན་ལ་བཟོད་པ། །བྱེ་བའོ་ཞེས་གསུངས་པའི་ཕྱིར་རོ། །དེ་དང་ཉེ་བ་ལྔ་ཡང༌། མཛོད་ཀྱི་གནས་བཞི་པ་ལས། མ་དགྲ་བཅོམ་མ་སུན་བྱས་དང༌། །བྱང་ཆུབ་སེམས་དཔའ་ངེས་གནས་དང༌། །སློབ་པ་གསོད་དང་དགེ་འདུན་གྱི། །འདུ་བའི་སྒོ་ནི་འཕྲོག་པ་དག །མཚམས་མེད་པ་དང་ཆ་འདྲ་སྟེ། །ལྔ་པ་མཆོད་རྟེན་འཇིག་པ་ཡིན། །ཅེས་སོ། །དེ་ལྟ་བུའི་ལས་ནི་རྣམ་སྨིན་དེ་དག་ཀྱང་ལུས་ངག་ཡིད་གསུམ་གྱི་སྒོ་ནས་དགེ་བ་བཅུ་དང་མི་དགེ་བ་བཅུར་འགྱུར་ཏེ། དེ་ལ་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་གསུམ་ནི་ལུས་ཀྱི་ལས་སོ། །རྫུན་ཕྲ་མ་ཚིག་རྩུབ་ངག་འཁྱལ་བཞི་ནི་ངག་གི་ལས་སོ། །བརྣབ་སེམས་གནོད་སེམས་ལོག་པར་ལྟ་བ་གསུམ་ནི་ཡིད་ཀྱི་ལས་སོ། །དགེ་བ་བཅུ་ནི་དེ་རྣམས་ལས་ལོག་པ་ཡིན་ནོ། །ལས་དེ་དག་གི་བྱེད་པ་རྒྱུ་མཐུན་དང༌། མྱོང་བ་རྒྱུ་མཐུན་དང། དབང་གི་འབྲས་བུ་དང། རྟེན་ཁམས་གསུམ་པོ་གང་ན་གང་ཡོད་པ་རྣམས་ནི་ཡི་གེ་མང་གིས་དོགས་པས་མ་བྲིས་སོ། །དེ་ལྟ་བུའི་ཀུན་འབྱུང་གི་བདེན་པའི་མཚན་ཉིད་ལས་ཉོན་མོངས་པ་དེ་དག་དམིགས་ཀྱི་སྒོ་ནས་དབྱེ་ན་བཞི་སྟེ། རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་གྱི་རྣམ་པའོ། །དང་པོ་ནི། རྒྱུ་ལས་དང་ཉོན་མོངས་པ་དེ་དག་ལ་བརྟེན་ནས་འབྲས་བུ་སྡུག་བསྔལ་འབྱུང་བའི་རྒྱུ་ཡིན་ནོ། །གཉིས་པ་ཚུལ་བཞིན་མ་ཡིན་པ་ཡིད་ལ་བྱེད་པ་ལ་བརྟེན་ནས་ཉོན་མོངས་པ་ཀུན་འབྱུང༌། དེ་ལ་བརྟེན་ནས་ལས་ཀུན་འབྱུང༌། དེ་ལ་བརྟེན་ནས་སྐྱེ་བ་ཀུན་འབྱུང༌། དེ་ལ་བརྟེན་ནས་སྡུག་བསྔལ་ཀུན་འབྱུང་བ་ཡིན་ནོ། །གསུམ་པ་ནི། རྒྱུ་ཀུན་འབྱུང་བའི་རྗེས་སུ་སྡུག་བསྔལ་འགྲོ་ལྡོག་ངེས་པ་ཡིན་ནོ། །བཞི་པ་ནི། རྒྱུ་ལས་དང་ཉོན་མོངས་པ་དེ་དག་ནི་འབྲས་བུ་སྡུག་བསྔལ་གྱི་རྐྱེན་ཡང་ཡིན་ཏེ། དཔེར་ན་འཇིམ་པའི་གོང་བུ་དང། ཐར་ཞར་དང༌། འཁོར་ལོ་དང༌། ཆུ་རྣམས་འཛོམ་པ་ལ་བུམ་པ་མངོན་པར་གྲུབ་པ་དེ་བཞིན་ནོ། །
ད་ནི་མྱ་ངན་ལས་འདས་པའི་འབྲས་བུ་འགོག་པའི་བདེན་པ་དེ་ལ་བཞི་སྟེ། གང་འགོག་པའི་གཞི་དང༌། གང་གིས་འགོག་པར་བྱེད་པའི་ཐབས་དང༌། གང་འགོག་པའི་ངོ་བོ་དང༌། རབ་ཏུ་དབྱེ་བའོ། །དང་པོ་༼གང་འགོག་པའི་གཞི་༽ནི།
སེམས་ཀྱི་ཆོས་ཉིད་དོ། །
གཉིས་པ་༼གང་གིས་འགོག་པར་བྱེད་པའི་ཐབས་༽ནི།
རྣམ་པར་མི་རྟོག་པའི་ཡེ་ཤེས་སོ། །
གསུམ་པ་༼གང་འགོག་པའི་ངོ་བོ་༽ནི།
སྡུག་བསྔལ་ཉེར་ལེན་གྱི་ཕུང་པོ་དེ་ཀུན་གྱི་རྒྱུན་འགག་པ་སྟེ། དེ་ལ་འཕགས་པའི་ཉན་ཐོས་པ་རྣམས་ནི་ལུས་གཙང་བ་དང༌། ཚོར་བ་བདེ་བ་དང༌། སེམས་རྟག་པ་དང༌། ཆོས་བདག་ཏུ་ཞེན་པའི་གཉེན་པོར་དྲན་པ་ཉེ་བར་བཞག་པ་བཞིའི་ཡེ་ཤེས་བསྒོམ་པས་འཁོར་བའི་རྒྱུ་འབྲས་གཉིས་འགོག་ལ། རང་སངས་རྒྱས་རྣམས་ནི་རྟེན་འབྲེལ་ཡན་ལག་བཅུ་གཉིས་དང༌། གཟུང་བ་རང་བཞིན་མེད་པར་བསྒོམས་ལ། བྱང་ཆུབ་སེམས་དཔའ་རྣམས་ནི་སྒྲ་དོན་འཛིན་པའི་རྟོག་པ་སྤྲོས་པའི་དྲི་མ་མཐའ་དག་དང་བྲལ་བའི་མི་རྟོག་པའི་ཡེ་ཤེས་སྒྲིབ་པ་མ་ལུས་པ་དང་བྲལ་བའི་འགོག་པ་མངོན་དུ་བྱེད་དོ། །དེ་གསུམ་གས་ཀྱང་སྦྱོར་ལམ་བཟོད་པ། ངན་སོང་དུ་སྐྱེ་བའི་ལས་དང༌། ཉོན་མོངས་པས་ངན་འགྲོར་སྐྱེ་བ་འགོག་པ་མངོན་དུ་བྱ་བ་ནི་མཐུན་ནོ། །དེ་སྐད་དུའང་མཛོད་ལས། རྩེ་མོ་ཐོབ་པ་རྩ་མི་འཆད། །བཟོད་ཐོབ་ངན་སོང་ཡང་མི་འགྲོ། །ཞེས་སོ། །
ཡང་ཉན་ཐོས་ཀྱི་ལུགས་ཀྱི་འཕགས་པའི་མི་སློབ་པ་རྣམས་མྱ་ངན་ལས་མ་འདས་པའི་བར་དུ་ནི་ཕུང་པོ་ལྷག་བཅས་ཀྱི་མྱང་འདས་ཡིན་ལ། མྱ་ངན་ལས་འདས་ན་ནི་ལྷག་མེད་ཀྱི་མྱང་འདས་ཡིན་ནོ། །ཁ་ཅིག་ན་རེ། དེའི་ཚེ་རིག་པ་རྒྱུན་ཆད་པའི་འགོག་པ་མངོན་དུ་བྱས་པར་འདོད་དོ། །ཇི་སྐད་དུ། གང་པོའི་རྟོགས་བརྗོད་ལས། མ་འགག་པ་ཡི་སེམས་ཀྱིས་ནི། །ཚོར་བ་ཉམས་སུ་མྱོང་བྱེད་ཀྱང༌། །མར་མེ་ཤི་བར་གྱུར་པ་བཞིན། །དེ་ཡི་སེམས་ནི་རྣམ་པར་ཐར། །ཅེས་དང༌། ཁྱད་པར་འཕགས་བསྟོད་ལས་ཀྱང༌། སེར་སྐྱ་ལ་སོགས་ཐར་པ་ཡི། །བདག་ནི་སྲིད་པའི་རྒྱུ་ཞེས་ཟེར། །ཁྱོད་ནི་ཞི་བར་གཤེགས་གྱུར་ནས། །ཞུགས་གུམ་ལྟ་བུར་བགྲང་དུ་མེད། །ཅེས་འབྱུང་བ་བཞིན་ནོ། །
བཞི་པར་རབ་ཏུ་དབྱེ་བ་ལ་བཞི་སྟེ། འགོག་པ་དང༌། ཞི་བ་དང༌། གྱ་ནོམ་དང༌། ངེས་པར་འབྱུང་བའོ། །དང་པོ་༼འགོག་པ་༽ནི།
དེ་མངོན་དུ་བྱས་ནས་འཁོར་བའི་རྒྱུ་འབྲས་གཉིས་འགོག་པ་ནི་འགོག་པ་དང༌། སྡུག་བསྔལ་གྱི་མེ་གསུམ་ཞི་བས་ཞི་བ་དང༌། ཡང་དེས་སྐྱེ་རྒས་ན་འཆི་གསུམ་ཞི་བ་ཡིན་ཏེ། རྒྱུད་བླ་མ་ལས། དུས་མཐའ་དམྱལ་བ་ཐ་མལ་གྱི། །མེ་གསུམ་འཆི་དང་ན་བ་དང༌། །རྒ་བ་ཡིན་ཏེ་གོ་རིམ་བཞིན། །ཞེས་པའོ། །འདི་བས་གོང་ན་མེད་པས་གྱ་ནོམ་པའོ། །འཁོར་བར་སླར་མི་ལྡོག་པས་ངེས་པར་འབྱུང་བ་ཡིན་ཏེ། རྣམ་འགྲེལ་ལས། བདག་ལྟའི་ས་བོན་སྤངས་བའི་ཕྱིར། །སླར་མི་ལྡོག་པ་ཉིད་ཡིན་ནོ། །ཞེས་བཤད་པས་སོ། །ད་ནི་འགོག་པ་དེའི་རྒྱུ་མཐུན་ནི། ས་ཐོབ་པར་བྱེད་པས་ལམ་གྱི་བདེན་པ་བཤད་པ་སྟེ།
དེ་ལ་ལྔ་ནི། ལམ་གྱི་ངོ་བོ་དང༌། བྱེད་ལས་དང༌། རབ་ཏུ་དབྱེ་བ་དང༌། ལམ་དེ་བསྒོམ་པའི་མཚན་ཉིད་དང༌། དབྱེ་བའི་ལྡོག་ཆོས་དང་ལྔའོ། །དང་པོ་འདུས་བྱས་སུ་གཏོགས་ཤིང་ཟག་པ་མེད་པའི་ལས་ཡིན་ཏེ། དེ་སྐད་དུའང་མཛོད་ཀྱི་གནས་དང་པོ་ལས། ལམ་མ་གཏོགས་པ་འདུས་བྱས་རྣམས། །ཟག་བཅས་གང་ཕྱིར་དེ་དག་ལ། །ཟག་རྣམས་ཀུན་ཏུ་རྒྱས་ཕྱིར་རོ། །ཟད་མེད་ལམ་གྱི་བདེན་པ་དང༌། །འདུས་མ་བྱས་རྣམ་གསུམ་ཡང་སྟེ། །ཞེས་བཤད་པས་སོ། །
གཉིས་པ་འགོག་བདེན་གྱི་མི་མཐུན་ཕྱོགས་ཁམས་གསུམ་གྱི་ལས་དང་ཉོན་མོངས་པའི་གཉེན་པོ་ཡིན་ཏེ། དེ་ཡང་མཐོང་བའི་ལམ་ལ་བཟོད་པ་དང༌། །ལམ་ལ་ཆོས་ཤེས་གང་ཡིན་པ། །ཁམས་གསུམ་གྱི་ནི་གཉེན་པོ་ཡིན། །ཅེས་སོ། །གསུམ་པ་ཚོགས་སྦྱོར་གཉིས། མཐོང་སྒོམ་གཉིས། མཐར་ཕྱིན་པའི་ལམ་དང་ལྔའོ། །བཞི་པ་ནི། སྡུག་བསྔལ་གྱི་རང་བཞིན་ཤེས་པར་བྱེད་ཅིང་དེའི་རྒྱུ་ཀུན་འབྱུང་སྤོང་ལ། འབྲས་བུ་འགོག་པ་མངོན་དུ་བྱེད་པའི་ཕྱིར། དེའི་རྒྱུ་ལམ་རང་གི་རྒྱུད་ལ་བསྟེན་པར་བྱ་བ་ཡིན་ཏེ། དེའང་རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེ་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། །ཞེས་གསུངས་པ་བཞིན་ནོ། །ལྔ་པ་ནི། འཕགས་པ་རྣམས་ཀྱིས་བགྲོད་པར་བྱ་བའི་ལམ་མོ། དེའི་མི་མཐུན་ཕྱོགས་སྤང་བའི་ཕྱིར་རིགས་པའོ། །དེ་ལ་བརྟེན་ནས་འབྲས་བུ་འགོག་པ་ཐོབ་པ་སྒྲུབ་པའོ། །དེ་ལ་བརྟེན་ནས་ཁམས་གསུམ་ལས་ཐར་བར་བྱེད་པ་ནི་ངེས་པར་འབྱིན་པའོ། །དེ་ལྟར་ངོ་བོ་བདེན་པ་བཞིའི་སྟེང་གི་དབྱེ་བས་ལྡོག་ཆོས་བཅུ་དྲུག་པོ་དེ་དག་ཀྱང་གྲུབ་མཐའི་སྒོར་མ་ཞུགས་པ་དང༌། ཕྱི་རོལ་མུ་སྟེགས་པ་ནི་ལོག་པར་ལྟ་ལ།
ཡང་གྲུབ་མཐའ་ལ་ཞུགས་པའི་ཚོགས་ལམ་ཆེན་པོ་ལ་གནས་པའི་གང་ཟག་རྣམས་ཀྱིས་ནི་ཐོས་བསམ་གྱི་ཤེས་རབ་ལ་བརྟེན་ནས་དོན་སྤྱིའི་རྣམ་པ་ཅི་རིགས་སུ་རྟོགས་ལ། སྦྱོར་ལམ་སྒོམ་བྱུང་འཇིག་རྟེན་པའི་ལམ་གྱིས་ནི་ཟག་པ་དང་བཅས་པར་རྟོགས་ཤིང༌། མཐོང་ལམ་ཡན་ཆད་དུ་ནི་ཟག་པ་མེད་པའི་ཤེས་རབ་ཀྱིས་དོན་མཚན་ཉིད་པ་དངོས་སུ་ཉམས་སུ་མྱོང་བར་བྱེད་དོ། །དོན་ལྔ་པ་དུས་ཀྱི་སྒོ་ནས་དབྱེ་བ་ནི། དེ་བཞིན་གཤེགས་པ་དགུང་ལོ་ཉེར་དགུའི་སྟེང་ནས་ངེས་པར་བྱུང་སྟེ། ལོ་དྲུག་དཀའ་ཐུབ་མཛད། སུམ་ཅུ་རྩ་ལྔ་ལ་སངས་རྒྱས་མ་ཐག་ཏུ་ཝཱ་ར་ཎ་སིར་དྲང་སྲོང་ལྷུང་བ་རི་དྭགས་ཀྱི་གནས་སུ་འཁོར་ཅང་ཤེས་ཀཽཎྜི་ནྱ་དང༌། རྟ་ཐུལ་དང༌།རླངས་པ་དང། མིང་ཅན་དང༌། བཟང་ལྡན་ཏེ་ལྔ་སྡེ་བཟང་པོ་ལ་ཆོས་བདེན་པ་བཞིའི་འཁོར་ལོ་ལན་གསུམ་བཟླས་པ་བཅུ་གཉིས་དང་ལྡན་པས་བསྐོར་ལ། རྒྱ་ཆེར་རོལ་པ་དང༌། མངོན་པར་འབྱུང་བ་སོགས་ཐུན་མོང་གི་མདོ་མང་པོ་ནས་བཀའ་དང་པོའི་འཁོར་ལྔ་སྡེ་དང༌། གྱེའུ་མཐོ་བ་ལྔ་བཅུ་དང༌། བཟང་སྡེའི་ཚོགས་དྲུག་ཅུ་དང༌། རལ་པ་ཅན་སྟོང་གི་བར་དུའོ། །ཞེས་སོ། །དེའང་མདོ་ལས། དགེ་སློང་དག་ཚུར་ཤོག །འདི་ནི་སྡུག་བསྔལ་འཕགས་པའི་བདེན་པའོ། །ཀུན་འབྱུང་འཕགས་པའི་བདེན་པའོ། །འགོག་པ་འཕགས་པའི་བདེན་པའོ། །ལམ་འཕགས་པའི་བདེན་པའོ། །ཞེས་གསུངས་པ་ཙམ་གྱིས་ལྔ་པོ་དེ་དགེ་སློང་གི་དངོས་པོར་གྱུར་ཅིང༌། ཀུན་ཤེས་ཀཽཎྜི་ནྱ་ནི་དགྲ་བཅོམ་པའི་འབྲས་བུ་ཐོབ་བོ། །ཡང་བཀའ་སྩལ་པ། སྡུག་བསྔལ་ཤེས་པར་བྱའོ། །ཀུན་འབྱུང་སྤང་བར་བྱའོ། །འགོག་པ་མངོན་དུ་བྱའོ། །ལམ་ལ་བསྟེན་པར་བྱའོ། །ཞེས་དང༌། སྡུག་བསྔལ་ཤེས་པར་བྱ་སྟེ། ཤེས་པར་བྱ་བ་གཞན་མེད། ཀུན་འབྱུང་སྤང་བར་བྱ་སྟེ། སྤང་བར་བྱ་བ་གཞན་མེད། འགོག་པ་མངོན་དུ་བྱ་སྟེ། མངོན་དུ་བྱ་བ་གཞན་མེད། ལམ་རྒྱུད་ལ་བསྟེན་པར་བྱ་སྟེ། བསྟེན་པར་བྱ་བ་གཞན་མེད། ཅེས་བཅུ་གཉིས་ཀྱི་བར་བཟླས་པས་དགེ་སློང་གཞན་བཞི་པོས་ཀྱང་དགྲ་བཅོམ་པའི་འབྲས་བུ་ཐོབ་བོ། །འདིའི་བརྗོད་བྱ་ནི་གང་ཟག་གི་བདག་མེད་ཙམ་སྟོན་པ་ཡིན་ནོ། །དུས་གཉིས་པ་ནི། གནས་བྱ་རྒོད་ཕུང་པོའི་རི་ལ་འཁོར་དགེ་སློང་ཉིས་བརྒྱ་ལྔ་བཅུ་ལ་སོགས་པ་རྣམས་ལ་ཆོས་ཤེས་བྱ་རང་རང་གི་མཚན་ཉིད་བདེན་པས་སྟོང་པ་སྟོན་པ། རྒྱལ་བའི་ཡུམ་རྒྱས་འབྲིང་བསྡུས་གསུམ་ལ་སོགས་པ་ནས་གསུངས་པ་ཡིན་ཏེ།
ད་ནི་ངེས་དོན་གྱི་ཆོས་ཀྱི་འཁོར་ལོ་མཐར་ཐུག་ཏུ་ཐེག་པ་གཅིག་ཏུ་འཆད་པ་ཡིན་ནོ། །དུས་གསུམ་པོ་འདི་ལ་མདོ་སྡེ་དགོངས་འགྲེལ་ལས། བཅོམ་ལྡན་འདས་ཀྱིས་ཡུལ་ཝཱ་ར་ཎ་སིར་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་རྣམ་པ་བསྟན་པས་སུས་ཀྱང་མ་བསྐོར་བའི་འཁོར་ལོ་བསྐོར་ཏེ། འཁོར་ལོ་དེ་ཡང༌། བླ་ན་མཆིས་པས་དྲང་དོན་རྩོད་པའི་གནས་སུ་གྱུར་པ་ལགས་ན། བཅོམ་ལྡན་འདས་ཀྱིས་ཆོས་ཀྱི་ངོ་བོ་ཉིད་མ་མཆིས་པ་ལས་བརྩམས་ཏེ། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨོས་པ་ཆོས་ཀྱི་འཁོར་ལོ་གཉིས་པ་བསྐོར་ཏེ། འཁོར་ལོ་དེ་ལ་ཡང༌། བླ་ན་མཆིས་པ་དྲང་བའི་དོན་རྩོད་པའི་གནས་སུ་གྱུར་པ་ལགས་ལ། བཅོམ་ལྡན་འདས་ཀྱི་ཆོས་རྣམས་ངོ་བོ་ཉིད་མཆིས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་ཞུགས་པ་རྣམས་ལ་ལེགས་པར་བྱ་བ་དང་ལྡན་པའི་ཤིན་ཏུ་ངོ་མཚར་བ་དང་ལྡན་པའི་ཆོས་ཀྱི་འཁོར་ལོ་རིམ་པ་གསུམ་པ་བསྐོར་ཏེ། ཆོས་ཀྱི་འཁོར་ལོ་འདི་ནི་བླ་ན་མ་མཆིས་པ་ངེས་པའི་དོན་རྩོད་པའི་གནས་སུ་གྱུར་པ་མ་ལགས་སོ། །ཞེས་གསུངས་པའི་རྗེས་སུ་འབྲངས་ནས། སེམས་ཙམ་པ། ཁ་ཅིག་ན་རེ། བཀའ་དང་པོ་ནི་ཆོས་ཀྱི་བདག་དངོས་པོར་འདོད་པས་སྒྲོ་འདོགས་པའི་མཐར་ལྟུང་ལ། བར་པ་ནི་སྟོང་ཉིད་འབའ་ཞིག་ཏུ་འདོད་པས་སྐུར་པ་འདེབས་པའི་མཐར་ལྟུང་བས་ན་དེ་ཉིད་དྲང་དོན་ཡིན་ནོ། །གསུམ་པ་ནི། མཐའ་གཉིས་དང་བྲལ་བའི་ངེས་དོན་གྱི་མདོ་ཡིན་པར་འདོད་པ་ནི། དབུ་མའི་ལུགས་ལ་དེ་ལྟར་མ་ཡིན་ཏེ། དེ་ལྟར་ལུང་རིགས་ཀྱི་སྒྲུབ་བྱེད་མེད་ཅིང་གནོད་བྱེད་ཡོད་པ་ནི་གོང་དུ་ཆོས་བདག་བཀག་པའི་དུས་སུ་སྨྲས་པ་བཞིན་ནོ། །དེས་ན་གནས་རྒྱ་མཚོ། །རི་མ་ལ་ཡ་སོགས་སྣ་ཚོགས་པར་འཁོར་ལྷ་ཀླུ་ལ་སོགས་ཐེག་པ་སྣ་ཚོགས་པར་དགའ་བ་སྣ་ཚོགས་པ་ལ་ཆོས་ཐམས་ཅད་ངོ་བོ་ཉིད་གསུམ་དང༌། ཐེག་པ་གསུམ་དུ་སྟོན་པ་རྣམས་ནི་ཐེག་པ་སྣ་ཚོགས་པའི་ཆོས་ཀྱི་འཁོར་ལོ་བསྐོར་ཞེས་བྱ་བ་ཡིན་ཏེ།
དེ་ཡང་བཀའ་ཐོག་མ་ནི་དྲང་དོན་གྱི་མདོ་ཡིན་ནོ། །ཞེས་འཁོར་ལོ་གསུམ་འདིར་འཕྲོས་པ་ནི་བདག་མེད་སྟོན་ཚུལ་ལས་འཕྲོས་པའོ། །ད་ནི་སྐབས་སུ་བསྒྲུབ་བའི་མཇུག་བསྡུ་བ་ནི། ཉན་ཐོས་ཐེག་པ་ལས་བྱུང་བའི། །བསླབ་པ་ཚུལ་ཁྲིམས་གླང་ཆེན་ལ། །བདེན་བཞིའི་རྟོགས་བྱ་ནོར་བུ་ནི། །སྤྱི་བོར་འདོགས་ཚུལ་ཉུང་ངུ་དག །འདིར་བཀོད་དགེ་བས་རྫོགས་སངས་རྒྱས། །བླ་མེད་བྱང་ཆུབ་བགྲོད་པར་ཤོག །ཅེས་ཐེག་དམན་གྱི་གཞུང་ལ་བློ་གྲོས་ཀྱི་སྣང་བ་རྒྱས་པ་ངོམ་པ་ཨཀྵོ་བྷྱ་བཛྲ་ཞེས་བྱ་བས་ཤར་མདོ་ཁམས་ཀྱི་ས་ཡུལ་གྱི་བྱེ་བྲག་ཏུ་སྦྱར་བའོ། །
པོ་ཏོ་བའི་ཆིག་ལབ་རིང་མོ་ལ་མི་བསྐྱོད་རྡོ་རྗེས་འགྲེལ་པ་མཛད་པའི་བསྟན་བཅོས་བཞུགས་སོ། །
བླ་མ་དམ་པ་རྣམས་ལ་ཕྱག་འཚལ་ལོ། །འདིར་སྤྲུལ་པའི་གནས་བརྟན་ཆེན་པོ་འཕགས་པ་ཡན་ལག་འབྱུང་གི་རྣམ་འཕྲུལ་དགེ་བའི་བཤེས་གཉེན་ཆེན་པོ་པོ་ཏོ་བ་རིན་ཆེན་གསལ་ཞེས་བྱ་བས་འདི་ལྟར་དུ་གསུངས་པར་གདའ། འོ་སྐོལ་སེམས་ཅན་རྣམས་ཐོག་མེད་ནས་འཁོར་བར་འཁྱམས་པ་འདི་བདག་མེད་མ་རྟོགས་པས་ལན། བདག་མེད་མ་རྟོགས་པ་ཡང་དེའི་མི་མཐུན་ཕྱོགས་ཆོས་གང་ཟག་གི་བདག་འཛིན་གྱི་སྒྲིབ་པས་ལན། སྒྲིབ་པ་སྤངས་མ་ནུས་པར་ད་ཙམ་དུ་ལུས་པ་འདི་ཚོགས་མ་བསགས་པས་ལན། ཚོགས་མ་བསགས་པ་ཚོགས་སོག་པའི་ཐབས་མ་ཤེས་པས་ལན། སེམས་ཅན་འདི་རྣམས་ཚོགས་བསགས་མི་ཤེས་པ་འདི་བདེན་པར་ཡང་གདའ་སྟེ། སེམས་ཅན་རྣམས་ནི་མི་དགེ་བ་ཁོ་ན་ལ་གོམས་པས་དེའི་འབྲས་བུ་ངན་སོང་གསུམ་པོ་ཁོ་ནར་སྐྱེ་བ་མང་བ་ཡིན། སེམས་ཅན་རྣམས་ཀྱི་དགེ་བའི་ལས་ཀྱི་འབྲས་བུ་མཐོ་རིས་ལྷ་མིའི་འགྲོ་བར་སྐྱེ་བ་ནི་ཉུང་ཤས་ཙམ་ཡིན། དེ་ལྟར་ན་དུད་འགྲོ་ལ་སོགས་པའི་སྐྱེ་གནས་ངན་པ་རྣམས་ལ་སྐྱེས་ཚར་རྟིང་ཚོགས་བསགས་པའི་ཐབས་མི་ཤེས་པའི་ཁར་རང་བཞིན་གྱི་མི་དགེ་བ་བཅུ་ཁོ་ན་ལ་ཉོན་མོངས་དར་དྲགས་པའི་དབང་གིས་སྤྱད་ནས་འཁོར་བ་མཐའ་མེད་དུ་འཁོར་ཞིང་གདའ། དེས་ན་སྐྱེ་གནས་དེ་རྣམས་སུ་མཇུག་མ་ཕྲ་རི་ལེའམ། ནོག་ལྐོག་ཤལ་ཅ་རེའམ། རྭ་ཅོ་དང་རྐང་ལག་ཟིང་ངེ་བའམ། མཆུ་སྡེར་དང་འདབ་གཤོག་དང་མཆེ་བ་གཙིགས་སེ་སྐྱེས་ཕྱིན་ཆད་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པའི་བསྐལ་པར་ཡང་ལྷ་མིའི་ལུས་ཙམ་ཡང་ཐོབ་པའི་བྱ་བ་ཐབས་ལས་འདས་ཆོས་སུ་སོང་བས་ཐབས་གང་ཡང་མེད་པ་སྒྱོགས་ཐག་ནམ་མཁར་ཆད་པ་དང་འདྲ་བ་ཞིག་བྱུང་སོང༌། ཞེས་གསུངས་པ་དང༌། ཐུགས་དྲན་རྒྱུ་མི་འདུག་པར་དགེ་བའི་བཤེས་གཉེན་པ་ཆེན་པོ་དེ་རེ་ཞིག་བརྒྱལ་འགྲོ་བར་གདའ། འོ་སྐོལ་ཚོ་ནི་བ་སྤུའི་རྩེ་མོ་ཙམ་ཡང་མི་གཡོ་བར་གདའ་བ་ནི་རང་གི་ལས་ངན་གྱི་འབྲས་བུར་ཤེས་པར་བྱའོ། །
ལྷ་མིའི་ལུས་སུ་སྐྱེས་ནའང་ཚོགས་གསོག་ཐབས་མི་ཤེས་པ་ནི་སྐྱེས་བུ་དམ་པ་ལ་མ་བརྟེན་པས་ལན། དེ་མི་བརྟེན་པ་ཡང་སྐྱེས་བུ་དམ་པའི་ཡོན་ཏན་མ་མཐོང་བས་ལན། ཡོན་ཏན་མ་མཐོང་བ་ཡང་དེའི་ཡོན་ཏན་ལ་ཤེས་འདོད་མ་སྐྱེས་པས་ལན། ཤེས་འདོད་མ་སྐྱེས་པ་དེ་ཡང་ཡོན་ཏན་དེ་ལ་མ་དད་པས་ལན་པ་ཡིན། ཡོན་ཏན་དེ་ལ་དད་འདུན་མེད་པ་ཐར་པ་དོན་དུ་མི་གཉེར་བས་ལན་པ་ཡིན། ཐར་པ་དོན་དུ་མི་གཉེར་པ་ཡང་ཚེ་འདི་པའི་ལས་ཀྱི་མཐའ་དོན་དུ་གཉེར་བས་ལན། ཚེ་འདི་པའི་དོན་གཉེར་ཡང་འཆི་བ་མ་དྲན་པས་ལན་པ་ཡིན། འཆི་བ་མ་དྲན་པ་ཡང་དུས་རྟག་པར་ད་ལྟའི་ལུས་ལོངས་སྤྱོད་ཁ་རྗེ་དབང་ཐང་ཀླུང་རྟ་འདི་ཐམས་ཅད་རྟག་པར་ཡོད་སྙམ་པའི་བདེན་ཞེན་འདིས་ལན་པ་ཡིན་པས། འཁོར་བ་ལ་བདེན་ཞེན་འདི་ཟློག་དགོས་པར་གདའ་སྟེ། དགེ་བའི་བཤེས་གཉེན་ཆེན་པོར་བྱས་པ་ཚོ་ལ་ཡང་ཡོང་བར་དཀའོ། །
ལར་ཡང་སེམས་ཅན་སྐྱབས་མེད་པ་མགོན་མེད་པ་དཔུང་གཉེན་མེད་པ་ཉམ་ཆུང་བ། མཐུ་རྩལ་ཞན་པ་འདི་རྣམས་བྱི་ཕྲུག་བྱིས་པའི་ལག་ཏུ་ཕྱིན་པ་ལྟ་བུ་དང༌། ཁྱི་གུ་ལོང་བ་མས་དོར་བ་ལྟ་བུ་ཅི་བྱེད་གཏོལ་དང་བྲལ་བ་འདི་རྣམས་ཀྱིས་འཁོར་བ་སྡུག་བསྔལ་དུ་མ་ཤེས་ཏེ། འཁོར་བ་འདི་ལ་བདེ་བ་ཞིག་འདུག་སྙམ་ནས། ཟས་གོས་ཀྱི་འབྱོར་པ་དང༌། སྙོམས་ལས་དང༌། གཉིད་དང༌། འཁྲིག་པ་སོགས་ལ་ཆགས་ནས་ཡར་འཕག་ཏུ་མི་སྟེར་བ་ཡིན་པས་འཁོར་བའི་བདེ་བ་འདི་ནི་ཁ་ཟས་དུག་ཅན་དང་འདྲ་སྟེ། ཇི་ཙམ་དུ་ལོངས་སྤྱད་ཅིང་སྡུག་བསྔལ་གྱི་དུཿཁ་ཇི་ཆེར་འགྲོ་བ་ཡིན། འཁོར་བའི་བདེ་བ་འདི་སྡུག་བསྔལ་ཡིན་པ་འོ་སྐོལ་ཚུ་རོལ་མཐོང་བ་རྣམས་ཀྱིས་མངོན་སུམ་དུ་མ་རྟོགས་ཀྱང༌། འཕགས་པ་རྣམས་ཀྱིས་འཁོར་བའི་བདེ་བ་ཐམས་ཅད་སྡུག་བསྔལ་དུ་མངོན་སུམ་དུ་རྟོགས་པའི་དཔེར། འཁོར་བའི་བདེ་བ་འདི་འཁོར་བ་ལ་སྡུག་བསྔལ་དུ་མ་ཚོར་བར་བྱིས་པ་སོ་སོའི་སྐྱེ་བོ་རྣམས་ལ་འཁོར་བའི་བདེ་བ་ལག་མཐིལ་དུ་རྡུལ་བཞག་པ་དང་འདྲ་ལ། འཕགས་པ་རྣམས་ལ་ནི་འཁོར་བའི་བདེ་བ་འདི་སྡུག་བསྔལ་དུ་ཚོར་ཏེ། འཕགས་པ་རྣམས་ལ་འཁོར་བའི་བདེ་བ་མིག་ཏུ་རྡུལ་ཚུད་པ་དང་འདྲ་བ་ཡིན་ཏེ། འདུལ་བ་ལུང་ལས། སྔོན་དགྲ་བཅོམ་མ་སེར་སྐྱ་བཟང་མོས་མ་སྐྱེས་དགྲའི་གྲོང་དུ་བསོད་སྙོམས་སུ་རྒྱུ་བ་ན། མ་སྐྱེས་དགྲས་དབང་མེད་དུ་བཟུང་ནས་མི་ཚངས་སྤྱོད་བྱས་པས། དགྲ་བཅོམ་མ་སེར་སྐྱ་བཟང་མོའི་ཟག་བྱེད་ཀྱི་སྒོར། མ་སྐྱེས་དགྲའི་ཕོ་དབང་བཅུག་མ་ཐག་དགྲ་བཅོམ་མ་ལ་སྙིང་གི་ཐོག་ཏུ་ལྕགས་ཀྱི་གཏུན་བུ་མེ་འབར་བ་ཙམ་བཞག་པའི་སྡུག་བསྔལ་བྱུང་སྐད་དོ། །དེས་ན་འོ་སྐོལ་འཁོར་བའི་བདེ་བ་འདི་བདེ་བ་མ་ཡིན་པར་སྡུག་བསྔལ་ལ་བདེ་བར་འཁྲུལ་པ་ཡིན་ཏེ། སྨྱོན་པས་ཆུ་བོ་ལ་ཁང་བཟངས་སུ་མཐོང་བ་ལྟ་བུའམ། ཡང་ན་མེ་འདག་གི་ཁར་རྩྭ་སྐྱ་བཀྲམ་ནས་བཞག་པ་ལ་མི་ངལ་བ་བདེ་བར་འདུ་ཤེས་ནས་གཉིད་ལོག་པ་ལྟ་བུ་ཡིན་ནོ། །
དེས་ན་འཁོར་བ་མཐའ་དག་སྡུག་བསྔལ་དུ་ཤེས་པ་ཞིག་ཅིས་ཀྱང་དགོས་པར་གདའ། འཁོར་བ་ན་བདེ་མཆོག་ལོངས་སྤྱོད་པ་ཡང་འཁོར་ལོས་སྒྱུར་བ་དང༌། བརྒྱ་བྱིན་དང་ཚངས་པ་ལས་ལྷག་པ་མེད་ཀྱང་འཁོར་ལོས་སྒྱུར་བའི་རྒྱལ་པོ་གྲགས་པ་མཐའ་ཡས་ལྟ་བུ་མཐར་ལྟོགས་གྲིར་ཤི་བ་དང༌། བརྒྱ་བྱིན་དང་ཚངས་པ་ཡང་རང་རང་གིས་ལས་ཀྱི་འབྲས་བུ་ལ་སྤྱད་དེ་རྫོགས་ཟིན་པའི་འོག་ཏུ་ཤི་ནས་སློང་མོ་བའི་བུར་སྐྱེ་བ་སོགས་གང་ནས་བསམས་ཀྱང་འཁོར་བ་འདི་ལ་བདེ་བ་ཞིག་འདུག་རེ་ཀན། དེས་ན་འཁོར་བ་འདི་སྡུག་བསྔལ་དུ་མཐོང་བ་ཞིག་གལ་ཆེ། འཁོར་བ་འདི་སྡུག་བསྔལ་དུ་མཐོང་ན་འཁོར་བ་ལ་བློ་མི་ལོག་པ་མི་སྲིད། འཁོར་བ་ལ་བློ་ལོག་ན་ཐར་པ་དོན་དུ་མི་གཉེར་བ་མི་སྲིད། ཐར་པ་དོན་དུ་གཉེར་ན་ད་ལན་གྱི་མི་ལུས་ཐོབ་པ་འདི་ལ་ཐར་པ་ཞིག་བསྒྲུབ་མ་ཐུབ་ན། ཕྱིས་ཐར་པ་བསྒྲུབ་མི་ཐུབ་པའི་བློ་མི་སྐྱེ་བ་མི་སྲིད། དེ་སྐྱེས་ན་ད་ལན་གྱི་མི་ལུས་འདི་ལ་འཆི་བའི་རྐྱེན་ཤིན་ཏུ་མང་བས་ནམ་འཆི་ཆ་མེད་བློ་མི་སྐྱེ་བ་མི་སྲིད། ནམ་འཆི་ཆ་མེད་ཀྱི་བློ་ཐུན་མོང་མ་ཡིན་པ་ཞིག་སྐྱེས་ན་སྐྱེས་མ་ཐག་ཏུ་དམ་པའི་ཆོས་མིན་པ་གཞན་གང་གི་ཡང་བྱ་བ་ལ་མི་འཇུག་པར་ཅི་བྱེད་དམ་པའི་ཆོས་ཁོ་ན་བྱེད་པ་ཞིག་འོང་པར་གདའ་སྟེ། དེ་འདྲ་བའི་མི་དེ་རྭ་སྒྲེང་ན་བཞུགས་པའི་དགེ་བསྙེན་རྒན་པོ་དེ་མ་གཏོགས་ངས་ནི་མཐོང་མ་མྱོང་ཞེས་གསུངས་པར་གདའ། དེ་འདྲ་བ་ཞིག་གི་བློ་སྐྱེས་ཙ་ན་དད་པ་གོ་ཆོད་པོ་དེ་བཟོད་སྐྱེ་བར་གདའ། དད་པ་གོ་ཆོད་པོ་དེ་འཆི་བ་སྙིང་ལ་དྲན་པ། ནད་སྙིང་གཟེར་ཕོག་པ་ལྟ་བུ་གཟེར་ལྷང་ལྷང་བ་ཞིག་མ་སྐྱེས་པ་ལ་སྐྱེ་མི་སྲིད། དེས་ན་འཆི་བ་གཤའ་མ་ཞིག་དྲན་ན་འཇིག་རྟེན་གྱི་ཕུན་ཚོགས་ཅི་ལ་ཡང་བློ་མི་འཇུག་ཅིང་སྨོན་པ་མེད་པ་ཞིག་ཡོང་བ་ཡིན། དེ་ཙ་ན་རྫས་དང་ཡོ་བྱད་ཅི་ལ་ཡང་ཆུ་ནང་གི་རྡོ་བ་ལ་ཆགས་འཛིན་མི་སྐྱེ་བ་ལྟར་ཆགས་པ་གཏིང་ནས་ལོག་པ་ཞིག་འོང་བར་སྣང༌། ཉེ་འབྲེལ་དང༌། སྡེ་རིས་དང༌། ཕ་ཚན་དང༌། དཔོན་གཡོག་དང༌། ཁྱོ་ཤུག་དང༌། དགེ་འདུན་གྱི་སྡེ་དང༌། བླ་མ་སློབ་དཔོན་དང་བཅས་པ་ཐམས་ཅད་ལ་ཚེ་འདི་པའི་ཞེན་པ་དེ་གཤའ་མར་ལོག་ནས། དེ་སྔོན་གྱི་ཞེན་པ་བྱས་པ་ལ་འགྱོད་པ་དང་བཅས་ཏེ་ཡིད་གཏིང་ནས་ཆད་པ་ཞིག་འོང་བར་གདའ། གང་ལའང་ཞེན་པ་ལོག་ཚར་རྟིང་མི་ཐམས་ཅད་ལ་སུན་པའི་ཉམས་དང༌། དགོས་པ་མེད་པའི་ཉམས་དང༌། སྐྱུགས་ལོག་པའི་ཉམས་དང༌། ཡིད་དུ་མི་འོང་བའི་ཉམས་དང༌། ཅི་རེད་རེད་དུ་འཇོག་པའི་ཉམས་རྣམས་གཤའ་མར་སྐྱེ་བ་ཞིག་འོང་བ་ཡིན་ཏེ། དཔེར་ན་སྔོན་རྒྱལ་བའི་སྲས་པོ་དངུལ་ཆུ་ཆོས་རྫོང་པའི་སྤྱན་སྔར། ཞྭ་ལུ་བའི་དཔོན་མོ་སྲས་མོ་དང་བཅས་ནས་བྱོན་པ་ལ། ཉེ་གནས་དཔལ་ཡེས་ཀྱིས། དཔོན་མོ་ལ་ལྡེར་ཁ་གཅིག་ཞུས། སྲས་མོ་ལ་སྲས་མོར་ངོ་མ་ཤེས་ནས་ཟན་པང་དུ་བླུགས་པས་རྒྱལ་སྲས་པའི་ཐུགས་དགོངས་ལ། དང་པོར་དེ་དཔོན་མོའི་སྲས་མོ་ཡིན་པར་འདུག་པས་ལྡེར་ཁ་གཅིག་ཞུས་གསུང་དགོས་དགོངས་པ་ལ། དེ་མ་ཁང་དེ་ཀ་ཡིན་དགོངས་ནས་དེ་ཀར་བཞག་པ་ཡིན་འདུག །མདོར་ན་དེ་ཙམ་རེ་ལའང་སྤྲོས་པ་ལྷོད་ལུགས་དེ་འདྲ་མཛད་པར་གདའ་ན། འཇིག་རྟེན་གྱི་སྤྲོས་པ་གཞན་ཐམས་ཅད་རང་གར་ལྷོད་པ་ལས་འོས་མེད་པར་སྣང་བས། འཇིག་རྟེན་གྱི་བྱ་བ་གང་རེད་རེད་དུ་བཏང་བ་ཞིག་དེ་ཙམ་ན་འོང་བར་གདའ། མདོར་ན་འཇིག་རྟེན་པའི་ཚེ་སྟོང་ཟད་དུ་འགྲོ་བའི་བྱ་བ་ལ་མི་དགའ་བ་ཞིག་གིས་སྐྱེས་ཆེན་དམ་པ་རྣམས་ཀྱི་ལོ་རྒྱུས་ལ། སྔོན་ཇོ་བོ་དང་འབྲོམ་གཉིས་ཀའི་སློབ་མ་གྲོགས་མཆེད་ཉེ་བ་འགའ་ཡོད་པ་ལས་འབྲོམ་འདས་པ་ཐོས་ནས། གྲོགས་མཆེད་རྣམས་འདུས་པ་ལ། ཚེ་འདི་ལ་བློ་ལོག་པའི་སློབ་མ་རྣམས་དེར་འདུས་པ་མཐོང་མ་ཐག་ནས་འཇིག་རྟེན་གྱི་བཀའ་མཆིད་བྱེད་དགོས་པས། མཐོང་མ་ཐག་གཏམ་ཙམ་མ་འདྲིས་པར་བྲོས་སོང་བའི་སྐད་གདའ་བས། འཆི་བ་ཞིག་སྙིང་རང་ནས་དྲན་ན་འཇིག་རྟེན་གྱི་བྱ་བ་གང་ཡང་བྱེད་མི་ཁོམས་པ་ཞིག་འོང་བར་གདའ། དེ་བྱུང་ན་སུ་ལ་ཡང་ངོ་སྲུང་མི་དགོས་པ་ཞིག་འོང་བར་འདུག་སྟེ། ངོ་སྲུང་དགོས་པ་ཐམས་ཅད་འཇིག་རྟེན་པའི་བྱ་བ་བྱེད་དགོས་པ་ཞིག་ལ་མཐུན་ཕྱོགས་མི་མཐུན་ཕྱོགས་གཉིས་ཡོང༌། མཐུན་ཕྱོགས་ལ་ཆགས་ནས་ངོ་སྲུང་བ་དང༌། མི་མཐུན་ཕྱོགས་ལ་འཇིགས་ནས་ངོ་བསྲུང་བ་སོགས་དགོས་པ་ལས་ཚེ་འདི་པའི་བྱ་བ་མི་བྱེད་ན་གཞན་ལ་བལྟོས་པ་འཆའ་མི་དགོས་པས་ངོ་བསྲུང་དོན་ཅི་ཡོད། སྤྲང་པོས་ཀྱང་གཞན་གྱི་ངོ་བསྲུང་དགོས་ན། ཚེ་འདི་འཇིག་རྟེན་གྱི་བྱ་བཞག་སྤང་བ་རྣམས་ཀྱིས་ཀྱང་ཟས་གོས་ཀྱི་ཕྱིར་མི་ངོ་བསྲུང་དགོས་སོ་ཞེ་ན། སྤྲང་པོས་ཚེ་བློས་མ་ཐོངས་པས་ཟས་ཀྱི་ཕྱིར་གཞན་གྱི་ངོ་བསྲུང་བ་ཡིན་ལ། ཚེ་བློས་ཐོངས་ཀྱི་མིས་ཟས་གོས་ཀྱི་ཕྱིར་ངོ་གར་སྲུང༌། ཟས་གོས་སྔོན་ལས་གང་ཡོད་དེ་ལ་བཏང་བ་ཡིན། དེས་ཕྱིས་ནས་ཀྱང་འགྲོ་བ་ཡིན། སྤྲང་པོས་ཚེ་བློས་མ་ཐོངས་པས་གཞན་ངོ་བསྲུང་ཡང་ཟས་གོས་མི་ཕྱིད་པས་མངོན་སུམ་དུ་གསལ་བ་དེ་ཡིན་ནོ། །ཚེ་འདི་པའི་ཟས་གོས་སོགས་རྙེད་མི་རྙེད་ངོ་བསྲུང་མ་བསྲུང་ལ་བལྟོས་པ་མིན། སྔོན་གྱི་བསགས་པ་ལ་རག་ལས་པ་ཡིན། དེ་ལྟར་མིན་ན་ཁྱི་འཁྱམས་འདི་ཙམ་ཞིག་གིས་མི་ཡི་ངོ་བསྲུང་བ་མིན་ཡང༌། ལྟོ་རེ་ཕྱིད་འགྲོ་ཞིང་མི་གདའམ། དེས་ན་འཆི་བ་གཅིག་དྲན་ན་ནམ་འཆི་ཆ་མེད་པས་རྒས་ཁའི་དུས་ཀྱི་གྲབ་ཤོམ་དང་འདུན་མ་མི་བྱེད་པ་ཞིག་འོང་བ་ཡིན།
དེས་ན་རྒས་རྒས་སུ་སྡོད་རྒྱུ་འོང་བའི་བློ་མི་འཆར་བས་རྒས་ཁའི་སྐྱིད་ཐབས་དང་སྡུག་པོ་མི་ཡོང་བའི་ཐབས་དང༌། མི་རྩིས་ཆེན་པོ་ཡོང་བའི་ཐབས་དང༌། རྩིས་ཆུང་བ་མི་འདོད་པ་དང༌། ལྟོ་གོས་ཕྱིད་མི་ཕྱིད་དང༌། མིས་འཕྱ་མི་འཕྱ་སོགས་བྱ་བཞག་ཐམས་ཅད་ཅི་དགར་གྱིས། སུས་ཇི་ལྟར་བྱེད་པ་གྱིས་སྙམ་པའི་ཚེ་འདིའི་སྟབས་ཀ་ལེགས་ཉེས་ལ་མི་འཇུག་པ་ཞིག་འོང་པར་གདའ། མདོར་ན་ཚེ་འདི་ལ་འཇིག་རྟེན་པའི་བྱ་བ་དེ་བྱེད་རི་ཤི་སྙམ་པའི་བློ་ཞིག་སྐྱེས་ན། ཚེ་འདི་ཁ་རྗེ་ལ་གཏོང་བ་མ་གཏོགས་རང་དོན་གྱི་བསྒྲུབ་བྱ་རྣམས་གང་ཡང་བློས་བཏང་དགོས་པར་གདའ། འགའ་ཞིག་གི་སེམས་ན་རང་དོན་གྱི་བསྒྲུབ་བྱ་རྣམས་བློས་མི་གཏོང་བའི་ངང་ནས་ཆོས་རྣམ་དག་ཅིག་བྱེད་ན། ཆོས་དང་འཇིག་རྟེན་གཉིས་ཀ་ཡོང་སྙམ་ན་མ་ཡིན་ཏེ། རང་དོན་ཚེ་འདི་པའི་བྱ་བ་བསྒྲུབ་བཞིན་པའི་ཆོས་རྣམ་དག་མི་གཙང་བས་གོས་པའི་ཟས་དང་འདྲ། ལར་གྱི་ཡང་ཚེ་འདི་པ་བསྒྲུབ་པའི་ཆོས་རྣམ་དག་དེ་རི་བོང་རྭ་དང་འདྲ། དེ་འདྲ་ཤེས་བྱ་ལ་སྲིད་པ་མིན། ཆོས་དང་འཇིག་རྟེན་གཉིས་འཕྲུགས་ནས་སྔོན་གྱི་སྐྱེས་ཆེན་དེ་ཙམ་ཞིག་བྱོན་པས་ཆོས་དང་འཇིག་རྟེན་གཉིས་ཀ་མཛད་ཐང་བ་ལ་མ་མཛད་པར། འཇིག་རྟེན་གྱི་ཕུན་ཚོགས་མི་དགོས་དང༌། རང་གི་སྲོག་ཀྱང་བློས་བཏང་ནས་ཆོས་སྒྲུབ་པར་མཛད་པ་ཤ་སྟག་ཡིན་ཅིང༌། དེ་ལྟར་ཡིན་པ་ཡང་བོད་གངས་ཅན་གྱི་ཆོས་རྒྱལ་ལོ་པཎ་སྒྲུབ་བརྒྱུད་བཤད་བརྒྱུད་པའི་ཆོས་རྣམ་དག་མཛད་པ་རྣམས་ཀྱིས་ནི་འཇིག་རྟེན་པའི་བྱ་བཞག་དྲོ་སྐད་ཅིག་ལ་ཡང་བྱས་པའི་སྒྲོས་མི་སྣང༌། དེས་ན་ལ་ལ་ཞིག་གིས། འོ་ན་དེང་སང་གི་མཁས་བཙུན་བཟང་པོ་གྲུབ་ཐོབ་རྣམས་ཀྱིས་ཆོས་དང་འཇིག་རྟེན་གཉིས་ཀ་འཕྲུགས་པར་འདུག་པ་ཞེ་ན། དེང་སང་བསྟན་པའི་གཟུགས་བརྙན་གྱི་སྐབས་འདིར་དམ་པའི་ཆོས་ནས་བྱུང་བ་ལྟར་བྱེད་མཁན་ཡོད་པ་མིན། ཆོས་འཇིག་རྟེན་གཉིས་ཀ་ཡོད་པར་གྲགས་པའི་ཆེན་པོ་འདི་རྣམས་འཇིག་རྟེན་པ་ཁོ་ནར་འདུག་གི །དམ་པའི་ཆོས་བྱེད་པར་མི་འདུག །སྡོམ་པ་གསུམ་གྱི་ཉམས་ལེན་ཤེས་པ་རྣམས་ཀྱིས་ལྟོས། ཁོ་བོས་ནི་གཞན་གྱི་སྐྱོན་རྟོག་པ་ལ་གཙོ་བོར་མི་བྱེད། རང་སྐྱོན་རྟོག་པ་ལ་གཙོ་བོར་བྱེད་པ་ཡིན་གསུངས།
དེས་ན་འཇིག་རྟེན་ཚེ་འདི་ཡི་ཆོས་བརྒྱད་སྒྲུབ་པ་ཡིན་ལ། དམ་པའི་ཆོས་བྱེད་ན་འཇིག་རྟེན་ཆོས་བརྒྱད་སྤང་དགོས་པ་ཁོ་ན་ཡིན་པས། དམ་པའི་ཆོས་སྒྲུབ་པ་དང་ཚེ་འདིའི་བྱ་བ་སྒྲུབ་པ་གཉིས་མི་འཕྲུགས། སྐྱེ་བོ་བཙུན་པ་གཉིས་ཀ་མི་གཅིག་ལ་དུས་གཅིག་ཏུ་མི་འཕྲུགས། ངན་སོང་སྒྲུབ་པ་དང་ཐར་བསྒྲུབ་པ་གཉིས་དུས་གཅིག་ལ་མི་འཕྲུགས། མདའ་གཅིག་གི་ཤ་བ་གཉིས་མི་སོད། ཁྱི་གཅིག་གིས་གླ་བ་གཉིས་མི་ཟིན། ཁབ་རྩེ་གཉིས་ཀྱིས་ཚེམ་བུ་མི་འགྲུབ། རྐང་པ་ཡ་གཅིག་ཡར་ལ་བོར། ཡ་གཅིག་ཕྱིར་ལ་བོར་བས་འགྲོ་སར་མི་ཕྱིན། མི་གཅིག་གིས་རྟ་གཉིས་ཞོན་མི་ཐུབ། ཚེ་འདི་དང་ཕྱི་མའི་དོན་གཉིས་ཀ་ཚེ་ཐུང་འདི་ལ་སྒྲུབ་ལོང་མེད་པས།ཚེ་འདི་ཕྱིའི་འདུན་མ་གང་བྱེད་ཀྱང་གཅིག་ལ་བསྒྲིལ་ན་སླེབས་ཆེའོ། །ད་ཚེ་འདིའི་དོན་སྒྲུབ་པ་དང༌། ཚེ་ཕྱི་མའི་དོན་སྒྲུབ་པ་གཉིས་གལ་ཆེ་བ་ཞིག་བྱེད་དགོས་པ་ལས། ཚེ་ཕྱི་མའི་དོན་བསྒྲུབས་ན་སྡོམ་པ་གསུམ་གྱི་ཉམས་ལེན་བྱེད་པ་མ་གཏོགས་ཚེ་ཕྱི་མའི་མངོན་མཐོ་ངེས་ལེགས་ཀྱི་ཐབས་བསྒྲུབ་མི་ཤེས་པས། སྡོམ་གསུམ་གྱི་ཉམས་ལེན་ཚུལ་བཞིན་དུ་བྱེད་པ་ཞིག་ཤར་ན། དུས་རྒྱུན་དུ་རང་གི་ལུས་ངག་ཡིད་གསུམ་གྱི་ཉེས་སྤྱོད་ལ་དྲན་ཤེས་བཞིན་གྱི་བྱ་ར་བྱེད་པ་ལ་སྡོད་པ་མ་གཏོགས་ཚེ་འདི་པའི་བྱ་བ་བྱེད་ལོང་མེད་པ་ཞིག་ཡོང་བ་ཡིན། དེ་ཙ་ན་ལུས་གསོ་བའི་རྐྱེན་འཕྲལ་ཕྱིད་མ་གཏོགས་ནོར་རྫས་ལ་གཅན་གཟན་གྱི་མདུན་དུ་རྩ་སྤུངས་པ་འདྲ་བ་ཞིག་ཡོང་པར་འདུག་སྟེ། རྒྱུད་ལ་མ་སྐྱེས་པ་ཚན་ཅིག་ལ་བཤད་ཙ་ན་རྫུན་གཏོང་བར་གོ་བ་མང་ངོ༌། །འཁོར་བ་ན་འཁོར་བའི་ལས་ཐབས་འདི་ཙམ་ཞིག་གིས་མ་ཆོག་ན། ད་རུང་རྫུན་གཏོང་དགོས་པར་མི་གདའ། མི་རིང་རེར་སྐྱེ་གནས་ངན་པར་སྐྱེ་བ་ལ་ཡིད་ཀྱི་ལས་འོག་འགྱུ་རེ་ཙམ་དང༌། ངག་གི་ལས་ཚིག་སྒྲོས་རེ་དང༌། ལུས་ཀྱི་ལས་རྣམ་འགྱུར་རེས་སྐྱེ་གནས་ངན་པ་དུ་མར་འཕེན་པའི་ལས་གར་བསགས་ཆ་མེད་དུ་འགྲོ་བ་འདི་མ་མཐོང་ངམ། སྤྱིར་ལས་འབྲས་ལ་ཡིད་མི་ཆེས་པ་ཞིག་ལ་ཇི་ཙམ་དུ་རྒྱུ་མཚན་དུ་མ་བཤད་ཀྱང༌། རྣ་བ་དམར་ཅོ་རེ་མིག་ཁྲ་ཧྲིག་གེ་ཕར་ལྟ་ཚུར་ལྟ་རེ་བྱེད་པ་མ་གཏོགས་བདེན་བསམ་པ་ཡིད་ལ་འཆར་འགྲོ་ཡིན་མི་འདུག་པས། ལབ་པ་ཐམས་ཅད་ཀྱང་ཁ་མང་པོར་སོང་བ་ཙམ་ལས་གཞན་ལ་ཕན་པར་མི་འདུག །ཁོ་བོས་ནི་འཁོར་བའི་ཆེན་པོ་པ་ཕུན་སུམ་ཚོགས་པ་འདི་རྣམས་ལ་སྐྱུགས་གཤའ་མ་ཞིག་ལོག་ནས་ཡུན་རིང་རབ་ཏུ་སོང་བས། དོན་མེད་ཀྱི་ལས་འདི་ལ་ཅིས་ཀྱང་དགོས་པ་མེད་བསམ་པ་ཡང་ཡང་དུ་འབྱུང་བས། ད་སྡུག་ཁྲུད་དེ་པ་འདི་ལ་མི་ཚེ་འདི་དེ་ཀ་ཡིན་བསམ་པ་མིན་པ་མ་བྱུང༌། དེ་ཙ་ན་རང་གིས་གཞན་ལ་སྐྱུགས་ལོག་པའི་སྟབས་ཀས་གཞན་གྱིས་ཀྱང་རང་ལ་ཞེས་ཁྲེལ་བར་གདའ་སྟེ། དེ་དོན་གྱིས་ཁོ་བོ་དང་འཕྲད་ཚད་ཀྱི་མི་དང་བསམ་པ་ཡེ་མི་མཐུན་པ་ཤ་སྟག་བྱུང་ཚེ་འདིའི་ཆེ་ཐབས་དང་བཟང་ཐབས་འབའ་ཞིག་བྱེད་པའི་མི་མཐོང་ཙ་ན། མི་འདི་ཀུན་གྱི་སྙིང་ལ་ཅི་བྱུང་བ་ཡིན། འདི་ལ་རང་གིས་རང་ལ་ཐེས་མེད་བྱེད་ལུགས་འདིས་ཅི་འདྲ་ཞིག་བྱུང་བ་ཡིན་ནམ་སྙམ་པ་འོང་བར་འདུག་སྟེ། བསམ་ནི་རང་གིས་རང་ལ་ཕན་འདོགས་པར་བསམས་ནས། བྱེད་ནི་རང་གིས་རང་ལ་གནོད་སྐྱེལ་བ་ཁོ་ན་བྱེད་པར་འདུག །འདི་འདྲ་མཐོང་ཙ་ན་བསམ་སྦྱོར་གོ་ལོག་ཏུ་སོང་ལུགས་འདི་ལ་བཅོས་ཐབས་གང་བྱས་ཀྱང་བཅོས་མི་ཐུབ་པའི་ཚད་པ་དོན་ལ་སོང་བ་དང་འདྲ་བར་འདུག །ཁོ་བོ་ལ་ཤ་ཚ་བར་བྱས་པའི་མི་རྣམས་ཀྱིས་ཁྱོད་དང་པོར་རྭ་སྒྲེང་གི་དགེ་བཤེས་གཅིག་ལ་ཁྱོད་ལས་གྲགས་ཆེ་ཞིང་དབང་དུ་འདུས་པའི་མི་གཞན་གཅིག་ཀྱང་མེད་པ་ལ། རྭ་སྒྲེང་གི་སྡེ་ནས་གློ་བུར་དུ་བྲོས་ནས་སོང་བས་ཀྱང་འདུན་འགྲོས་གཅིག་ནོར། དེ་ནས་མ་བྲོས་ན་རྭ་སྒྲེང་གི་གདན་ས་དགེ་བཤེས་ཆུ་མགོ་བ་དང༌། དགེ་བའི་བཤེས་གཉེན་འོད་པ་ལ་མི་ཤོར་བ་འོང་བར་གདའ་སྟེ།
ཡང་ཁྱོད་ཀྱི་འདུན་འགྲོས་ནོར། དེ་ལས་ཀྱང་བྲག་རྒྱབ་ཀྱི་དགེ་འདུན་གྱི་གཉེར་བྱེད་དུས་དངོས་པོ་ཕྲན་ཚེགས་ཤིག་མ་བཞག་པས་དེང་སང་ལྟོ་ནང་ས་རེ་བཞིན་སྤྲང་དགོས་པ་འདི་ཡང་འདུན་མ་གཅིག་ནོར། ད་ཁྱོད་ཀྱིས་འབྱུང་མེད་འདི་བཞིན་བྱས་ན་ལྷ་ཁང་བར་གྱི་ཁྱི་འཁྱམས་རང་ཡིན། ཆོས་འཇིག་རྟེན་གང་ལ་ཡང་གཏད་ས་མེད་པ་འདི་བྱས་ནས། ཁྱེད་རྒས་ཁར་ཇེ་སྡུག །ཉོན་ཇེ་མོངས་ལ་འགྲོ། དེས་ན་དངོས་པོ་བག་རེ་འཚག་དགོས་པ་ཡིན། དགེ་སྦྱོར་གྱི་གྲོགས་སུའང་འགྲོ། རང་གི་ཚེ་འདི་ཡི་སོ་ནམ་རང་གིས་བྱེད་དགོས་པ་ཡིན། རང་གཞུ་རང་གིས་མ་བཀང་ན། རང་མདའ་རང་འགྲོས་ལ་མི་འགྲོ། རང་ལ་མེད་པའི་དངོས་པོ་དེ་བཙལ་རན་ན་རྙེད་པའི་དུས་མི་འོང་པས། རང་འབྱོར་ཀོ་རེ་བ་ཞིག་དགོས་པ་ཡིན། རང་གིས་རང་ལ་ཕན་མ་བཏགས་ན། གཞན་གྱིས་ཕན་མི་ཡོང༌། རང་ལ་ཕོ་སྐྱེ་དགོས་པ་ཡིན་མི་མདོ་ཡོད་མེད་ཤི་ཁ་གཡོག་གཞན་ལ་བཅོལ་དགོས་མི་དགོས་ལ་རག་པ་ཡིན་ཟེར་ནས་གྲོས་འདེབས་པ་མང་པོ་བྱུང་སྟེ། དེ་རྣམས་ལ་ཡང་ཁོང་འོང་ཆེ། ད་ལ་གྲོས་བཏབ་པ་དེ་བདེན་སྙམ་མ་བྱུང༌། སླར་དེ་ཚོའི་བློ་འདུན་གྱི་གཏོད་ལུགས་དེ་ལ་ཡི་མུག་ལ་ལྷག་པར་ཞེ་ཁྲེལ་བ་ཞིག་བྱུང་སྟེ། འདི་ཀུན་གྱིས་རང་ལ་ཐེས་མེད་དུ་འཆོས་ཐབས་འདི་འདྲ་ཞིག་ཤེས་སྣང་བསམ་པའི་བློ་སྐྱེས་བྱུང༌། དེའི་ཚེ་དེ་ཚོས་ལབས་པའི་གྲོས་འདེབས་དེ་མི་འཆི་ན་དེ་ཚུགས་ཡིན་འོང་སྟེ། སྔོན་གྱི་ལས་ཀྱི་འབྲས་བུ་ཟད་ན་བསགས་པས་ཀྱང་མི་སོག །སྒྲུབ་པས་ཀྱང་མི་འགྲུབ། གྲོས་མཁས་པའི་ཁ་ན་ཡང་མི་གདའ། མི་སྦྱང་བའི་ཁ་ན་ཡང་མི་གདའ། སོ་ནམ་མཁས་པས་ཀྱང་རྩི་ཁར་མི་ཕེབས། གཏམ་བླགས་སྐྱེན་ཀྱང་དོན་སྒོ་མི་འགྲུབ། གཡོ་སྒྱུ་མཁས་པས་ཀྱང་ཟོལ་མི་ཚུད། ཁས་བཙན་པས་ཀྱང་སྟོབས་ལ་མི་འགྲོ། ཆགས་ཆེ་ཡང་དགོས་དུས་མི་སླེབས། ཕན་པའི་གྲོགས་ཡོད་ཀྱང་མཁོ་དུས་སུ་མི་ཕན། ལོ་དུ་མར་བསྒྲུབས་པའི་མཐུན་རྐྱེན་འཛོམས་པ་ཡང་སྐད་ཅིག་གི་གེགས་ཤིག་བྱུང་ནས་བྱས་བྱས་ལ་འབྲས་བུ་མེད་པ་བྱ་སྤུ་གནམ་ལ་གཏོར་བ་དང་འདྲ་བར་འགྱུར་ར། དེ་བས་འཆི་ངེས་སུ་གདའ།
དེ་སྔོན་ཕན་ཆད་མ་ཤི་བ་འདི་ཁ་རྗེ་རེ་ཆེ་ན་ཡང༌། ཚེ་ངན་དེ་སྟོང་ཟད་ལ་སོང་བ་མ་ཚོར་བར་ཕལ་ཆེར་རྫོགས་ནས་ཐལ། ད་འགྱོད་པ་རྟ་ཡིས་མི་ཟིན་པའི་ཁམས་འདི་འདྲ་ཞིག་རེད་སོང༌། བློ་འདི་འདི་ལས་སྔོན་གཅིག་ལ་སྐྱེས་ན། སྡིག་པ་ལ་ཚེ་བསྐྱལ་མ་དགོས་པར་ཤི་ཐུབ་པ་ཞིག་ཡོང་པར་གདའ་སྟེ། དེ་ཕན་ཆད་དམ་པའི་ཆོས་བྱས་པ་ཕར་ཞོག །སྡིག་ཁོ་ན་ལ་མི་ཚེ་བསྐྱལ་འདུག་ན་བྱས་པ་ལ་འགྱོད་པ་དང་དེ་རང་གིས་རང་ལ་བྱས་ནས་འདུག་གོ །ད་ནི་ཚེ་གཞུག་ལ་ཁའི་ཉི་མ་འདི་ལ་རྒྱུད་ལ་ཕན་པའི་ཉོན་མོངས་པའི་སྦང་ཐང་སྐམ་ཐུབ་བ་ཞིག་མ་བྱུང་ཡང༌། ཁང་ཞིང་གི་དོན་དུ་འོག་འགྱུ་སྐད་ཅིག་ཙམ་ཞིག་ཤོར་ན་ང་རང་གི་སྲོག་ང་རང་གིས་མི་གཅོད་རེ་ཤི་དམ་བཅའ་ཀམ་ཀམ་འོང་སྣང༌། དེ་བཞིན་དུ་མཐོན་པོའི་གོ་ས་དང་སྐྱིད་འདོད་ཀྱི་ལས་ཐབས་དང༌། སོ་བསོད་ཀྱི་ལྐོག་ཉལ་དང༌། ཁ་དྲག་གི་དབང་བཙན་དང༌། སྡེ་རིས་དར་རྒྱས་དང༌། མ་འོངས་པའི་ལྷུས་འདིང་དང༌། ད་དགོས་ཀྱི་གྲབ་ཤོམས་དང༌། རྒྱལ་ཁམས་ཀྱི་བསྟོད་བཀུར་སོགས་ཚེ་འདིའི་མཐུ་དཔལ་གཟི་བྱིན་གྱི་འོག་འགྱུ་དེ་སྐད་ཅིག་རེ་རེ་སྐྱེས་ན། རང་སྲོག་རང་གིས་གཅོད་པའི་དམ་བཅའ་ཀམ་ཀམ་པའི་བློ་སྣ་འདི་ཤར་ཕྱིན་དངོས་པོ་གསོག་པ་དང༌། མི་ཚེ་རྒས་ཁ་ལ་སྐྱིད་འདོད་ཀྱི་བསགས་བྲུན་མི་ཁོམས་པར་གདའ། དོན་མེད་ལ་ཚེ་ཞབས་འདི་ཟད་བཅུག་ན། ད་ལྟ་རང་ཤི་ན་ཕྱི་མ་ངན་སོང་དུ་མི་སྐྱེ་བའི་ཐབས་ལ་ཅི་ཙུག་བྱེད། བསམ་མནོ་དགུ་བསྐོར་དུ་བཏང་དགོས་པར་གདའ། ཤི་ནས་མིར་སྐྱེ་བའི་གདེང་ཞིག་ཡོད་ན་སྟེ། དམ་ཆོས་བྱས་པས་ཆོག་སྟེ་ཤི་ནས་གར་སྐྱེ་ནི་རང་ལ་དབང་འདུག་པའི་གདེང་ཞིག་མི་གདའ་ན། ཕྱག་རྒྱ་པའི་བླ་མ་མང་པོས་དང་པོར་རི་ཁྲོད་བཅའ་བཅུ་རེར་བསྡད་ནས། བསོད་ནམས་རེ་སྐྱེས་ཙ་ན་བར་དོ་དང་པོ་ལ་སངས་རྒྱས་ཐོབ་པར་ཡོད། སྒོམ་དགོས་པར་མེད་ཟེར། བླ་མ་དང་དགེ་འདུན་དང་སེམས་ཅན་གྱི་དོན་ཡིན་པ་སྐད་ཟེར་ནས་དགྲ་འདུལ་བ་དང༌། ས་ཞིང་རྩོད་པ་དང༌། སྡེ་དགོན་གྱི་རྒྱུན་འཛུགས་པ་དང༌། དབོན་པོ་རྩར་མེད་ཀྱང་ཡུན་རིང་པོ་ནས་འགུགས་སུ་བཏང་ནས་དེའི་དོན་ཁོ་ན་སྒྲུབ་མཁན་འདྲ་བའི་མི་རིགས་དེ་དང་པོར་སྒྲུབ་པ་བྱས་དུས་ཀྱང་ངེས་འབྱུང་མ་སྐྱེས་པའི་སྒྲུབ་པ། ཆོས་བྱེད་པ་དེའང་ངེས་འབྱུང་མེད་པའི་ཆོས་པ། བསྙེན་རྫོགས་བྱས་པ་དེའང་ངེས་འབྱུང་མ་སྐྱེས་པའི་བསྙེན་རྫོགས་སུ་གདའ་ན། རྒས་ཁར་དོན་དུ་བན་ལོག་པའི་ལས་ཀྱི་མཐའ་ངན་པ་བྱེད་ལུགས་འདི་རྣམས་ལ་བལྟས་ན། སྔོན་རི་ཁྲོད་བཟུང་བས་ཀྱང་བསླུས་ནས་མི་གདའ་འམ། ལོ་བཅའ་བཅུ་སྒྲུབ་པ་བྱས་ཀྱང་བསླུས་ནས་མི་གདའ་འམ། ཚེ་སྟོད་བྱ་བྲལ་བྱས་པས་ཀྱང་བསླུས་ནས་མི་གདའ་འམ། དེ་འདྲ་ལ་མིང་ཆོས་རྗེ་དང་གྲུབ་ཐོབ་ཏུ་མིང་ཇི་ལྟར་དུ་བཏགས་ཀྱང་རང་ལ་རང་གིས་མགོ་གཡོགས་སུ་བྱས་མི་གདའ་འམ། བར་དོ་དང་པོ་ཆོད་ཟེར་བ་སོགས་འཁྲུལ་གཏམ་དེ་རྣམས་ལ་བླུན་པས་ཡིད་བརྟན་ཀྱང་རྣམ་དཔྱོད་ཅན་གྱིས་བདེན་པར་གར་འཛིན། རྗེས་དང་གད་པ་མཚུངས་པ་ཞིག་རྒྱུད་ཚོད་མཐོ་དམན་ལག་ལེན་ལ་བལྟས་ནས་ཤེས་འོང༌། ལར་གྱིས་ནི་དང་པོར་ཆོས་བྱེད་དགོས་བསམ་མཁན་དང་བྱེད་མཁན་ཀྱང་མང་པོ་ཞིག་གདའ་སྟེ། ཆོས་དེ་ལ་བྲོ་བ་ཞིག་མ་རྙེད་པའི་སྟབས་ཀས་ལོ་བཞི་བཅུ་ཙམ་ནས་ཕྱིར་སྐྱེ་བོའི་ལས་གཞུང་མང་པོ་བྱེད་པ་ལ་འཇུག་པ་འདི་མཐོང་ཙ་ན། ཆོས་ཀྱང་བྱས་ལོ། །བཙུན་པའང་བྱས་ལོ། །རབ་བྱུང་ཡང་བྱས་ལོ། །བླ་མའང་བསྟེན་ལོ། སྦྱངས་པའང་བྱས་ལོ། །སྒོམ་སྒྲུབ་ཀྱང་བྱས་ལོ། །སེམས་བསྐྱེད་ཀྱང་བྱས་ལོ། །དབང་བསྐུར་ཡང་བྱས་ལོར་སོང་མི་འདུག་གམ། ཁ་ནང་དུ་ལོག་ནས་ཚེ་འདི་ལ་གནད་དུ་ཕོག་པའི་ཆོས་ལག་ལེན་ལ་ཁེལ་ཐུབ་པ་རང་ཞེ་ལ་གཙང་སིང་ངེ་བ་ཞིག་ཡོད་དམ། བླ་མ་བ་འདི་ཚོ་ལ་བསོད་ནམས་རེ་སྐྱེས་ཙ་ན། གྲོང་བའི་བོན་ལས་གཅིག་པ་དེ་བྱེད་མཁན་མིན་པ། སངས་རྒྱས་ཀྱིས་གསུངས་པ་དེ་བྱེད་མཁན་གཅིག་ཀྱང་མི་འདུག་པས། དུས་ཕྱིས་ཚེ་འདི་བློས་བཏང་གི་མི་འདྲ་བྱུང་ན་མ་གཏོགས་གྲགས་པ་ཅན་མི་མཐོང་ཆེ་བའི་དགེ་བཤེས་དང། བླ་མ་སློབ་དཔོན་མཁས་གྲུབ་ཏུ་མིང་ཐོགས་པའི་གན་དུ་མི་འགྲོ་བར་དམ་བཅས་པ་ཡིན།
གལ་ཏེ་ཞོར་ལ་ཐུག་བྱུང་ནའང་ཁ་མི་གཏམ་པར་དམ་བཅས་པ་ཡིན། དེ་ཚོའི་ཁ་ཡ་བྱས་ན་ཁོང་ཚོའི་བློ་འདུན་གཏོང་ལུགས་དེ་ལ་སྙིང་རྗེ་དབང་མེད་དུ་སྐྱེ་ཞིང་མཆི་མའང་རང་དབང་མེད་པར་འོང་བ་དེས་ན། ཁོང་གྲགས་པ་ཆེ་བ་རྣམས་ངོ་སྐྱེངས་འགྲོ་བར་འདུག་པས་གྲགས་པ་ཅན་དེ་ཚོ་ལ་བྱོལ་ཀྱིན་སོང་བ་ཡིན། འགའ་ཞིག་གིས་ཟེར་ནས་པོ་ཏོ་བ་རྒྱུད་ཁེངས་པ་ཡིན་ཟེར་ཏེ། རྒྱུད་ཁེངས་པ་ཡང་སོ་སོའི་སྐྱེ་བོར་སོང་བས་ལོས་ཁེངས་ཏེ་རྩ་བར་གཞན་ཐམས་ཅད་ཨ་ཙམ་བསམ་པ་ཞིག་སྐྱེས་པས། འཕྲད་ནས་བསྒྲུབ་རྒྱུ་བྱ་བ་ཅི་ཡོང༌། བྱ་བྱིལ་ཐུག་པ་ལ་དོན་འབྲས་ཅི་ཡང་མེད་བསམ་པའི་བློ་ཞིག་ཤར་བ་ཡིན། གོང་དུ་བོན་པོའི་ལས་ཇི་ལྟ་བ་དེ་བྱེད་ཟེར་བའི་བོན་པོའི་དེས་ཞག་གཅིག་ཀྱང་སྡོད་མི་ཁོམས་པར། མོ་གཏོ་བསང་རྩིས། སྲིའུ་གསོ་བ། སྒབ་འདྲེ་མནན་པ་སོགས་ཁོ་ན་བྱེད་པ་དང་འདྲ་བ་བཞིན་དུ་དེང་སང་གྲགས་ཆེ་བ་འདི་རྣམས་ཀྱིས་བསྟན་པ་དང་སེམས་ཅན་གྱི་དོན་འབའ་ཞིག་ལ་བསམ་ནས་སྒོམ་སྒྲུབ་བྱེད་པའམ། འཆད་ཉན་རྣམ་དག་བྱེད་མཁན་སུ་ཡང་མི་འདུག །སྡེ་བདག་ག་གེ་མོའི་མི་དཔོན་ཆེ་གེ་མོའི་ཆུང་མས་གདན་འདྲེན་བྱེད་སར་འགྲོ་ཟེར་ནས་ས་དང་པོ་ཐོབ་པ་ཙམ་གྱི་དགའ་སྤྲོ་བྱེད་ནས། ཡུལ་ག་གེ་མོ་ཞིག་ཏུ་རྡོ་རྗེ་ཕྲེང་བའི་དབང་བསྐུར་བྱེད་ཀྱིན་ཡོད་ཟེར་བའམ། སྒྲུབ་ཐབས་རྒྱ་མཚོ་བཙུགས་ཡོད་ཟེར་བའམ། བཀའ་འགྱུར་གྱི་ལུང་བྱེད་ཀྱིན་ཡོད་ཟེར་བའམ། ལམ་འབྲས་དང་ཕྱག་ཆེན་དང་ཆོས་དྲུག་གི་ཁྲིད་བཙུགས་ཡོད་ཟེར་བའམ། རྫོགས་ཆེན་དང་གཅོད་དང་ཞི་བྱེད་ཀྱི་ཁྲིད་བཙུགས་ཡོད་ཟེར་ནས། མི་ཚེ་དེ་འར་འུར་ཟང་ཟིང་ཞིག་ཁོ་ན་དོན་དུ་གཉེར་ནས་དབང་ཡོན་ལ་ཅི་ཕུལ། ཁྲིད་ཡོན་ལ་ཅི་ཕུལ་ཟེར་ནས། འདྲ་གཅིག་འདྲ་ན། ཚོང་འདུས་གཅིག་ལ་ཚོང་བྱེད་པ་འདྲ་བའི་རྣམ་པ། ངས་ཆོས་འདི་བཙོངས་པས་དངོས་པོ་འདི་ཁུག་ཟེར་མཁན་རྐྱང་པ་རེད། དུས་ཐ་མ། དུས་ཐ་མ། འདི་འདྲའི་བསྟན་འཛིན། འདི་འདྲའི་བསྟན་འཛིན། འདི་འདྲའི་བླ་མ། འདི་འདྲའི་བླ་མ། ཁམ་ཆེན་པོ་ཞིག་བྱས་འདུག་གོ། ཁམ་ཆེན་པོ་ཞིག་བྱས་འདུག་གོ། ཁ་རག་པའི་མགུར་ལས། བླ་མ་རྣམས་ཆོས་བརྒྱད་རྟ་ཕོ་རྒྱུག །མགྱོགས་དར་དེ་ཕོ་རྒོད་རྣམས་ཀྱིས་ལེན། །སྡུག་བསྔལ་དེ་ལུས་སེམས་བྲལ་ཉིན་འོང༌། །ཞེས་ཟེར་བ་དེ་འདི་འདྲ་ཚོ་མཐོང་བའི་རྐང་སྐྱར་གདའ། ནམ་འཆི་ཆ་མེད་པ་ལ། དུས་དེང་སང་ཆོས་གཤའ་མ་བྱེད་པ་ལ་དྲན་པ་དང་བྱས་ཟིན་པ་དུས་མཉམ་པ་ཞིག་དགོས་པ་ཡིན།
སྔོན་ལ་འཇིག་རྟེན་གྱི་བྲེལ་བ་དེ་ཞབས་སུ་ཚུད་པ་ཞིག་བྱས་ནས་གདོད་ཆོས་ཡང་དག་གཅིག་བྱ་སྙམ་པའི་རིགས་ཅན་འདིའི་འཆི་བ་མ་དྲན་པ་ཚོལ་འོང་བར་གདའ། ད་ལྟ་ཉིད་དུ་རང་དབུགས་ཐུམ་གྱིས་སོང་ན་འཇིག་རྟེན་གྱི་བྱ་བ་འཕྲོ་ཅན་དུ་ལུས་པ་དེ་སུ་ཡིས་ཞབས་སུ་ཚུད། ཞབས་སུ་ཚུད་ཀྱང་རང་ལ་རང་དབང་དུ་འདུས་པའི་ཁ་རྗེ་ལ་བདེ་བ་ལོ་རུ་བཅད། ཡད་ཡུད་ཙམ་རེ་གདའ་ན། གཅིག་ཐོག་དུ་སྡོད་རྒྱུ་ཞིག་མི་གདའ་བ་མ་མཐོང་ངམ། རང་གི་བུ་ཚ་བོ་དང་སློབ་རིས་ཀྱི་དོན་དུ་འབུང་བའི་མི་དེ་འཁྲུལ་པ་ཡིན། ཁོ་རང་ཚོ་ལ་སྔོན་ལས་ཀྱི་བསགས་རྒྱབ་ཅིག་ཡོད་ན། ཁམས་བཟང་བས་ཆོག་མོད། འོ་སྐོལ་གྱིས་དེའི་དོན་ལ་རྩོལ་སྒྲུབ་བྱེད་ཅི་དགོས། ཁོ་རང་ཚོ་ལ་བསགས་རྒྱབ་ཅིག་མེད་ན། འོ་སྐོལ་གྱིས་དེའི་དོན་དུ་རྩོལ་སྒྲུབ་བྱས་པ་དེས་ཁོ་ལ་ཅི་ཕན། དེས་ན་བུ་ཚ་བོའི་དོན་དུ་འབུང་བ་དེ་འཇིག་རྟེན་བློས་མ་ཐོངས་བའི་རྟགས་ཡིན། བློས་ཐོངས་ན་ཅི་དགར་གཏོང་བ་ཞིག་འོང༌། སྔོན་མི་ཞིག་ལ་མཛེ་བྱུང་བས་ཕ་ཡུལ་སྤངས་ནས་ས་མཐའ་བསྐོར་དུ་ཕྱིན་ནས། ནམ་ཞིག་སྟོན་ཀ་གཅིག་རང་ཡུལ་མཐོང་བའི་ལ་ཁ་ཞིག་ཏུ་ཕྱིན་པས་རང་གི་ཁང་པ་རྣམས་ཁྲ་ཤིག་གེ །སྟོན་ཐོག་རྣམས་སེ་ཕུང་ངེ་སྐྱེས་འདུག །རང་གི་བུ་ཚ་བོ་རྣམས་གྲོང་པའི་གཙོ་བོ་རྒན་པོར་གྱུར་ནས་གྲོང་དཀྱིལ་དུ་འདུ་ལོང་བྱེད་པ་མཐོང་ནས་ཡིད་སྐྱོ་བ་ཞིག་བྱུང་སྟེ། ཁོང་བུ་ཚ་བོའི་འབྱོར་ལུགས་འདི་འདྲ་ལ་ངའི་སྡུག་ལུགས་འདི་འདྲ་བསམ་པ་ཞིག་སྐྱེས་ནས་ཡང་བཟོད་དེ་ཀ་ཡིན་ང་མཛེ་ཕོ་མི་ཁྱུ་ན་མི་ཚུད། ཁང་ཞིང་བུ་བརྒྱུད་དང་བཅས་པས་ང་ལ་ཕན་མི་ཐོགས། ངས་ཀྱང་ཁོང་ཚོ་ལ་ཕན་མི་ཐོགས་བསམས་ནས། དེ་རྣམས་ལ་ཆགས་ཞེན་དང་བྲལ་ནས་ཤོན་བླངས་པ། བུ་ཡོད་ཀྱང་མི་ཆོག་མེད་ཀྱང་ཉན། །ཕན་ཚུན་དུ་ཕན་འདོགས་ཀྱི་བྱ་བས་སྟོང༌། །བུ་ཡོད་མེད་ལ་དགའ་སྡུག་མི་གདའ་བས། །ད་ཕ་བུའི་འབྲེལ་མཚམས་དེ་རུ་ཆོད། །ཞིང་ཁང་ཡོད་ཀྱང་མི་ཆོག་མེད་ཀྱང་ཉན། །རང་ཚེ་འདིར་ཕན་པར་མི་གདའ་བས། །ཁང་ཞིང་ཡོད་མེད་ལ་དགའ་སྡུག་བྲལ་ནས་ཐལ། །ད་ཁང་ཁྱིམ་དང་འབྲེལ་མཚམས་དེ་རུ་ཆོད། །ནོར་ཡོད་ཀྱང་མི་ཆོག་མེད་ཀྱང་ཉན། །ནོར་ཡོད་ཀྱང་ཁབ་ཙམ་མི་དབང་ན། །ནོར་ཡོད་མེད་ལ་དགའ་སྡུག་བྱེད་དོན་མེད། །ད་ནོར་རྫས་དང་འབྲེལ་མཚམས་དེ་རུ་ཆོད། །ཅེས་བྱས་ནས་མཆི་མ་མང་པོ་ཤོར། དེ་ནས་མཛེ་པོ་དེས་རང་ཡུལ་མིག་གིས་མི་མཐོང་བའི་སར་འགྲོ་བར་དམ་བཅས་པར་གདའ།
སྤྱིར་ཞེན་པ་ཞིག་ལོག་ན་མཛེ་པོས་ཆོས་མ་དྲན་ཀྱང༌། དགོས་མེད་ཀྱི་བློ་གཅིག་སྐྱེས་ན་ཁོ་ཐག་ཆོད་ལུགས་དེ་བཞིན་གདའ་ན། འོ་སྐོལ་རབ་ཏུ་བྱུང་ཞིང་ཆོས་མིན་བྱེད་རྒྱུ་མེད་པ་ཚོལ། ཚེ་འདི་ལ་ཁོ་ཐག་ཆོད་ལུགས་དེ་ཙམ་མི་ཡོང་བར་དུས་དང་རྣམ་པ་ཐམས་ཅད་དུ་ལས་ཀྱི་མཐའ་ངན་པ་རེ་ཆགས་ནས་ཁོ་ཐག་མ་ཆོད་འདི་ལ་སྡུག་མི་སྡུག་གང་ལའང་རེ་ཐག་བཅད་ནས་ལྟོ་གོས་ཆོས་གསུམ་མིན་པའི་དོན་མེད་ལ་བསམ་གཞིག་བཏང་མི་དགོས་པའི་མི་དེ་རེ་སྐྱིད་ན། དེས་ན་འཆི་བ་དྲན་ན་ཚེ་འདི་ལ་ཆགས་པ་དང་བྲལ་བ་ཞིག་མི་ཡོང་མི་སྲིད། དེ་ཙ་ན་འཆི་བ་དྲན་པའི་མི་དེ་ལ་འཇིག་རྟེན་གྱི་ཕུན་ཚོགས་ཀྱིས་མགོ་བསྐོར་ཡང་བསྐོར་མི་ཐུབ་པ་ཞིག་ཡོང་སྟེ། འདོད་པའི་ཡོན་ཏན་རྣམས་ལ་དགའ་ཚོར་མི་ཡོང་བར་གསོད་སར་ཁྲིད་པའི་རྒྱན་ལྟ་བུའམ། གཞན་ཡང་མགྲོན་པོ་ཕ་ཡུལ་དུ་འགྲོ་བའི་ཚེ་ཚོང་འདུས་ཀྱི་རྒྱལ་མི་ཆགས་པ་ལྟ་བུའམ། གནད་སར་མཚོན་ཕོག་པ་ལྟ་བུ་ཞིག་ཡོང་བར་གདའ། མདོར་ན་རང་གཅིག་པུ་གར་ཡིན་ཆ་མེད་ག་ཤེད་ཅིག་ལ་འགྲོ་དགོས་པར་གདའ་ཕྱིན་ཆད་མི་ཀུན་ལ་མཛའ་ན་ཡང་ཅི་མ་རུང༌། མི་མཛའ་ན་ཅི་མ་རུང༌། གང་དགའ་བ་དེ་གྱིས། མངའ་ཞབས་ཡོད་ན་ཅི་མ་རུང༌། མེད་ནའང་ཅི་མ་རུང༌། གང་དགའ་བ་དེ་གྱིས། ནོར་རྫས་ཡོད་ན་ཅི་མ་རུང་ལ། མེད་ནའང་ཅི་མ་རུང༌། གང་བདེ་བར་གྱིས། འོ་སྐོལ་ཆོས་པ་ནང་ཚན་དུ་ཆོས་ལ་སྦྱོར་བའི་ཁ་ད་གྲོས་འདེབས་རེ་མེད་པར་ཚེ་འདི་པ་ལ་སྦྱོར་བའི་གྲོས་འདེབས་མི་དེ་ཚོ་ལ་སོམས་དང༌། ཁོ་བོ་ལྟར་ཡིན་ན་ཆོས་པས་ཆོས་བྱེད་ལུགས་ཀྱི་གྲོས་འདེབས་དགོས་པ་ཡིན། ཆོས་བྱེད་པ་ལ་ཚེ་བློས་ཐོངས་ཤིག་ཅེས་གྲོས་འདེབས་དགོས་པ་ཡིན། དེ་ནས་ཚུལ་ཁྲིམས་བསྲུང་དགོས་པའི་གྲོས་འདེབས་དགོས་པ་ཡིན། དེ་ནས་ཐོས་པ་བྱེད་པའི་གྲོས་བསྐུལ་དགོས་པ་ཡིན། དེ་ནས་སྒོམ་པ་བྱེད་པའི་གྲོས་འདེབས་དགོས་པ་ཡིན་ཏེ། དེང་སང་གི་ཆོས་རྣམས་ནི་ཚེ་བློས་བཏང་བའི་གྲོས་མི་འདེབས་པར་ཕུའི་སྡེ་པ་དང་བསྡོངས། མདའི་སྡེ་པ་དང་བསྡོངས། ཚེ་འདིའི་ཕུང་ཁྲོལ་ཁོ་ན་བསྐྱེད་གདའ། ཚུལ་ཁྲིམས་བསྲུང་བ་ཕར་ཞོག །བསྟན་པའི་དོན་ཡིན་པ་སྐད་ཟེར་ནས་སྲོག་གཅོད་དང་མ་བྱིན་ལེན་ཅི་ཙམ་བྱེད་འདུག །བདུད་ཀྱི་བྱིན་གྱིས་བརླབས་པའི་རྩ་རླུང་འདྲ་སྒོམ་མཁན་མིན་པ་སྡོམ་པ་གཙང་སིང་ངེ་བ་རེ་ཡོད་མཁན་དཀའ་མི་དཀའ་ཅི་ཙམ་འདུག །ཐོས་པ་བྱེད་མཁན་ཀྱང་ཁས་གྲགས་སོགས་སྣང་ཤས་ཀྱི་ལྟར་སྣང་བ་རེ་བྱེད་པ་མ་གཏོགས་རྡོ་རུས་ཐུག་པ་བྱེད་མཁན་སུ་འདུག །སྒྲུབ་པ་ཡང་མི་ཚེ་ཧྲིལ་པོ་ལ་སྟེང་ཤོད་སྙོམས་མཁན་སུ་འདུག །ད་ཕྲིན་ལས་ཀྱང་རན་ཟེར་མཁན་རྐྱང་པར་འདུག་པ་འདི་འདྲ་ལ་བལྟས་ན་མ་གླིང་མ་སྨྲ་ཡིད་སྐྱོ་བ་ལས་མི་འདུག །ཚེ་འདི་པ་ལ་ཞེན་པ་མང་པོས་ཟེར་ཙ་ན། དེང་སང་དམ་པའི་ཆོས་ནས་བཤད་པ་ལྟར་སོ་སོའི་སྐྱེ་བོས་གར་འགྲུབ། མོས་པ་ཡིད་བྱེད་ཙམ་ལ་བསྟན་པ་ཡིན་ཟེར་བ་དང༌།
ཡང་འགའ་ཞིག་གིས་ཟེར་ནས་ད་ལྟ་བསྟན་པའི་དངོས་གཞི་གོ་ཆོད་པོ་ཉམས་པས་བྱང་ཆུབ་བསྒྲུབས་པས་ཀྱང་འབྲས་བུ་མི་ཐོབ་པས། དེ་ལས་སྨོན་ལམ་འདེབས་པ་གལ་ཆེ་བས། དེང་སང་སྨོན་ལམ་ཙམ་འདེབས་པའི་དུས་ཡིན་ཟེར། རང་དམ་པའི་ཆོས་མི་བྱེད་པའི་ཁར་གྱི་གཞན་ཡང་ཆོས་བྱེད་པ་ལ་བྲོད་པ་མི་སྐྱེ་བའི་གཏམ་བདུད་ཀྱི་གསང་ཚིག་འདི་ལྟ་བུ་སེམས་ཅན་བསོད་ཟོད་པོ་རྣམས་ཀྱིས་བདེན་པར་འཛིན་པའི་གཏམ་དུ་མི་སྤང་བར་གདའ། སྨྲ་བ་པོ་དེ་རྣམས་ཀྱིས་མི་ཤེས་པ་ཡིན་ཏེ། བྱང་ཆུབ་བསྒྲུབས་ན་མི་འགྲུབ་པའི་དུས་ཡིན་ན། སྨོན་ལམ་བཏབ་ན་ཡང་མི་འགྲུབ་པའི་དུས་ཡིན་པར་ཅིས་མི་མཚུངས། དེང་སང་ཆོས་རྣམ་དག་བྱེད་པའི་དུས་མིན་པ་དང༌། སྨོན་ལམ་འདེབས་པའི་དུས་ཡིན་ཟེར་བ་འགལ། ཆོས་རྣམ་དག་བྱེད་པ་ལ་སེམས་ཅན་གྱི་དོན་དུ་ཞེ་ཐག་པ་ནས་སྨོན་ལམ་རྣམ་དག་བཏབ་པ་ལས་ལམ་བགྲོད་པ་ས་ཆོད་ཆེ་བ་གར་ཡོད། ཆོས་བྱེད་པའི་དུས་མིན། སྨོན་ལམ་ཙམ་འདེབས་པའི་དུས་ཡིན་ཟེར་བ་འདི་རྣམས་ཆོས་རྒྱུས་ཆུང་བ་ཡིན། སྨོན་ལམ་ཙམ་ཟེར་ནས་སྨོན་ལམ་དེ་ངན་པར་གོ་བ་དེ་རྣམས་སྦྱངས་པ་མ་བྱས་པས་ལན་པ་ཡིན། སྨོན་ལམ་དེ་ཕར་ཕྱིན་བཅུའི་ཡ་གྱལ་ཡིན་པས་སངས་རྒྱས་མི་འདོད་ན་ཕར་ཞོག །འདོད་ན་ནི་མེད་ཁ་མེད་ཀྱི་ཡན་ལག་ཡིན། སོ་སོའི་སྐྱེ་བོས་ཚེ་འདི་ལ་ཆགས་པས་ཚེ་འདི་བློས་བཏང་བའི་ཆོས་མི་འགྲུབ་པ་དང་མི་ཡོང་བ་དང༌། བྱས་ཀྱང་ཕན་པ་མེད་ན་བསམས་བཞིན་སྲིད་པར་སྐྱེ་བ་ལེན་པའི་འཕགས་པས་ནི། ཁམས་གསུམ་གྱི་འཁོར་བ་ལས་གྲོལ་བས་ཚེ་བློས་བཏང་ཟིན་པས་བཏང་མི་དགོས། སོ་སོའི་སྐྱེ་བོས་ཀྱང་མི་དགོས་ན་ཚེ་འདི་ལ་བློ་ལོག་མཁན་གྱི་སྐྱེས་བུ་གར་རྙེད།
ལར་ཡང་དེང་སང་རང་ཚེ་འདི་བློས་བཏང་གི་ཆོས་བྱེད་པར་མི་འདོད་པ་རྣམས་ན་རེ། དེང་སང་འཛམ་བུའི་གླིང་ན་ཆོས་རྣམ་དག་བྱེད་མཁན་མེད་ཟེར་བ་དང༌། ཡོད་ཟེར་བ་རྣམས་ཀྱང་རྫུན་ཡིན་སྨྲ་བ་དང༌། ཆོས་རྣམ་དག་བསྒྲུབ་པར་གར་ནུས་ཟེར་བ་རྣམས་རང་རང་གི་ཚུལ་ལུགས་ངན་པ་འཆི་བ་མ་དྲན་པའི་གཏམ་དེ་འཆི་བ་དྲན་པའི་མི་ལ་སྨྲས་ཞན་འདྲ། ད་ལྟ་ལམ་རྒྱུད་ལ་མ་སྐྱེས་ན་སྐྱེ་བ་ཕྱི་མ་ཁྱི་ལ་སྐྱེས་ཙ་ན། དེ་བས་ལམ་རྒྱུད་ལ་མི་སྐྱེ། བ་གླང་བོང་བུ་ལ་སོགས་པའི་མི་ཁོམས་པའི་གནས་བརྒྱད་དུ་སྐྱེས་ཙ་ན། དེ་བས་ཀྱང་ལམ་རྒྱུད་ལ་མི་སྐྱེ། དེ་མི་སྐྱེ་བ་དེ་རང་རྒྱུད་ལ་མྱོང་བ་མ་བཀར་ན་བདེན་པར་ཡང་གདའ་སྟེ། དེང་སང་རང་རེ་ཚོ་ཁམས་བག་ཙམ་མ་བདེ་ན་ཆོས་བྱེད་པ་ལ་ཤེས་པ་བཀོལ་མི་ཐུབ་པར་གདའ་ན། མི་ཁོམས་པའི་གནས་རྣམས་སུ་ཚེ་རབ་སྡུག་བསྔལ་བ་དང་བཏང་སྙོམས་དྲན་པ་མེད་པ་དང་བཅས་པ་རྣམས་ཀྱིས་ཆོས་བྱེད་གར་ཁོམས། བྱས་ཀྱང་སྔོན་ལས་ཀྱིས་ཤེས་པ་རང་དབང་དུ་གར་འདུས། དེས་ན་དེང་སང་ཆོས་རྣམ་དག་བྱེད་པའི་དུས་མིན་ཟེར་བ་འདི་རྣམས་བདུད་ཀྱི་ཆོ་འཕྲུལ་ཡིན་ཏེ། བདུད་ཟེར་བ་འདི་རང་རྒྱུད་ལ་གྲོལ་བ་ཐོབ་པ་ལ་གེགས་བྱེད་པའི་སྒྲིབ་པ་དང༌། དེ་འཕེལ་བའི་ཕྱི་ནང་གི་རྐྱེན་ལ་ཟེར་བ་ཡིན། བདུད་ཟེར་བ་ཁང་པ་ནག་པོ་ཞིག་གི་ནང་དུ་མི་ནག་པོ་ཞིག་གིས་གོས་ནག་པོ་ཞིག་གྱོན་ནས་བསྡད་ཡོད་པ་མིན། དེས་ན་ཚེ་འདི་ལ་སྦྱོར་མཁན་དེ་བདུད་ཡིན་ཏེ། བདུད་ལ་ལ་ནི་ཕ་མ་དང་མཁན་སློབ་ཅེས་པའི་དོན་དེ་ཡིན། ལ་ལ་ཞིག་བདུད་ཟེར་བ་དེ་གནས་གཅིག་ན་ཡོད་པ་དེས་ཕ་མ་སོགས་སུ་སྤྲུལ་ནས་ཡོང་ངམ་སྙམ་པ་དེ་ཐོས་པ་ཆུང་བ་ཡིན། ད་ལྟ་སྙིགས་མ་ལྔ་བདོ་བའི་དུས་འདིར་ཚུལ་ཁྲིམས་བསྲུང་བ་སོགས་ཀྱི་ཆོས་རྣམ་དག་བསྐལ་པར་བྱས་པ་བས་དེང་སང་ཞག་གཅིག་བྱས་པ་བསོད་ནམས་ཆེ་བ་དང༌། ཚོགས་རྫོགས་བུ་ལ་སྡིག་པ་བྱང་ཕུལ་ཆེ་བ་ཡིན་པར་མདོ་སྡེ་ལས་གསུངས། ལར་གྱིས་ངས་ནི་ཆོས་སྙིང་ནས་བྱེད་ན་འཆི་བ་ཞིག་མ་དྲན་པ་ལ་བྱེད་ཐབས་མེད་པར་གོ་སྟེ། དེང་སང་ཆོས་སྙིང་ནས་བྱེད་པར་རློམས་པ་འདི་རྣམས་ནི། འཆི་བ་མ་དྲན་པས་ཚེ་འདིའི་དཔལ་འབྱོར་ཕུན་ཚོགས་འཕེལ་བའི་སླད་དུ་ཐོས་པ་བྱེད་པ་སྐད། སྒོམ་བྱེད་པ་སྐད། རི་ཁྲོད་ལ་སྡོད་པ་སྐད། འདག་འབྱར་བྱེད་པ་སྐད། འདོམ་བུ་བྱེད་པ་སྐད། ཙོག་པུ་བྱེད་པ་སྐད། གནས་གཅིག་པ་བྱེད་པ་སྐད། བྱ་བྲལ་བྱེད་པ་སྐད། དཀའ་ཐུབ་བྱེད་པ་སྐད། རི་མི་འབེབས་བྱེད་པ་སྐད། ཚེ་མཚམས་བྱེད་པ་སྐད། དགེ་སློང་བྱེད་པ་སྐད། རེ་ཞིག་རླུང་སྦྱོར་ཕྲན་བུ་བུ་གའི་སྒོ་དགུ་ནས་སྤྱང་མོ་དགུ་བཙིར་ལྟར་སྐད་འདོན་པ་དང༌། ཕོའི་དབང་པོ་ལ་སྐྱུར་རྩིའི་རྫས་བསྐུས་ནས་ཆུ་དང་འོ་མ་འབྱེད་པ་དང༌། འོག་རླུང་ཡར་འདྲེན་ནས་ཆུ་རྔུབས་པ་དང༌། མཚོན་སྲུང་བཏགས་ནས་ཐོབ་མོ་བྱེད་པ་སོགས་ཀྱི་གྲུབ་ཐོབ་ཏུ་བྱེད་པའི་ཚེ་འདིར་མི་རྩིས་དང་གྲགས་པ་བསྒྲུབ་པའི་ཕྱིར་དུ་བསྙད་བཏགས་པའི་ཆོས་ལྟར་སྣང་བ་དེ་འདྲ་ལ་མི་ཚེ་རྒས་རྒས་སུ་ནུས་པ་བསྐྱངས་པ་རེད་དེ། འཆི་བ་དྲན་པའི་ཆོས་དེ་ཞག་གཅིག་ཀྱང་བྱེད་མཁན་མི་འདུག་ལ། རེ་རེ་ཡོད་ནའང་རྐྱེན་དབང་དུ་འགྲོ་བ་ཁོ་ནར་གདའ། མདོར་ན་བྱས་ཚད་ཚེ་འདིའི་འདུན་མར་སོང་ནས་ཆོས་སུ་མི་འགྲོ་བར་འདུག་སྟེ། དཔེར་ན་ཆུ་ཡུར་མགོར་མ་ཚུད་ན་ཡུར་ཞབས་སུ་མི་ཡོང་བར་འདུག །མདའ་སྟོང་མེད་གཞུ་རྒྱུད་ཆད་ཆད་བཀང་ཡང་འགྲོ་མི་ཉེན་པར་འདུག །འཆི་བ་མ་དྲན་པའི་ཆོས་དེས་ཚེ་ཕྱི་མ་ལ་མི་ཕན་པར་འདུག །དེས་ན་སྙིང་ནས་འཆི་བ་གཤའ་མ་ཞིག་དྲན་ན། ནང་གིབསམ་པའི་ཉེར་ལེན་ལ་ཆོས་མིན་པའི་བྱ་བ་མི་བྱེད་པར་མི་ཕྱེད་པའི་བརྩོན་འགྲུས་འབྱུང་བ་ཡིན་པས། དེ་ཙ་ན་ཆོས་བྱེད་པ་ལ་རྐྱེན་གང་གིས་བཟློག་པར་མི་ནུས་པ་ཞིག་འོང༌། དེ་ཙ་ན་ཆོས་ནས་ཇི་སྐད་བཤད་བཞིན་བྱེད་པ་ཞིག་འོང་བ་ཡིན་ནོ། །རྩ་བ་མདོ་དོན་དུ་དྲིལ་ན། ཚེ་འདི་ལ་བློ་མ་ལོག་ན་ཆོས་སུ་ཅི་བྱུང་ཚད་བཤད་ཤེས། ཆོས་གོས་སྣམ་སྦྱར་གླང་ཆེན་བརྒྱ་ཡི་རྒྱབ་ཟད་ཟད་དུ་གོན། གསང་སྔགས་བླ་མེད་ཀྱི་ལམ་རིམ་གཉིས་རྒས་རྒས་སུ་བསྒོམས་ཀྱང་ཐ་མལ་བ་ཆོས་སྒོ་ལ་མ་ཞུགས་པ་རྣམས་ཁྱད་མེད། དེའི་རྒྱུ་མཚན་ཆོས་པ་ཡིན་མིན་ཚེ་འདི་ལ་བློ་ལོག་མ་ལོག་གིས་འབྱེད་དགོས་པ་ལ། འཇིག་རྟེན་ལ་བློ་མ་ལོག་པའི་ཆོས་ཅི་བྱས་ཀྱང་ངལ་བ་དོན་མེད་སྨིག་རྒྱུ་ཆུར་འཁྲུལ། རེ་བ་འབྲས་བུ་མེད་པའི་ལས་ཡིན་ནོ། ངས་ནི་དེང་སང་ཆོས་པ་འདི་རྣམས་ལ་བལྟས་པས་ཐར་པ་དང་ཐམས་ཅད་མཁྱེན་པ་ཐོབ་པ་ལྟ་ཅི་སྨོས། ཉན་ཐོས་དང་རང་སངས་རྒྱས་ཀྱི་འབྲས་བུ་ཐོབ་པའང་ལྟ་ཅི་སྨོས། བསམ་གཏན་དང་གཟུགས་མེད་དུ་སྐྱེ་བའང་ལྟ་ཅི་སྨོས། དེ་མི་དགོས་ཕྱི་མ་ལྷ་མིའི་ལུས་ཙམ་ཡང་ཐོབ་པ་དོན་མི་གཉེར་བར་གདའ། དེའི་དོན་དེང་སང་གི་ཆོས་པ་འདི་རྣམས་སྐྱེ་བ་ཕྱི་མ་ངན་སོང་གསུམ་གྱི་སྡུག་བསྔལ་ལ་འཇིགས་པའི་བློ་སྐྱེ་མཁན་སུ་ཡང་མི་འདུག །ངན་སོང་དུ་སྐྱེ་པའི་ལས་ནི་མི་དགེ་བ་བཅུ་ཡིན། མི་དགེ་བ་བཅུ་པོ་ནི་དེང་སང་བཤད་སྒྲུབ་གཉིས་ཀར་ཞུགས་པའི་བསྟན་འཛིན་ཆེན་པོར་གྲགས་པ་རྣམས་ཀྱིས་ཀྱང་འབད་ནས་བྱེད་པར་སྣང༌། ལར་ངན་སོང་གི་སྡུག་བསྔལ་མ་དྲན་ན་ཚེ་འདི་བློ་ལོག་པ་མི་ཡོང༌། ངན་སོང་གི་སྡུག་བསྔལ་དྲན་ན་འང་ལས་འབྲས་ལ་ཡིད་ཆེས་དགོས་པར་གདའ་སྟེ། དེང་སང་ལས་འབྲས་ཤེས་ཀྱང་ལས་འབྲས་ལ་ཡིད་མི་ཆེས་བར་ངན་སོང་སྒྲུབ་པ་འདི་ཚོགས་མ་བསགས་པའི་སེམས་ཅན་སྐལ་ངན་ཚོ་ལ་འདི་འདྲ་འབྱུང་བ་ཡིན།
ལར་དེང་སང་གི་ཆོས་པ་འདི་ཚོའི་རིགས་ལ་དང་པོར་དགེ་བཤེས་གཅིག་ལ་སྐྱབས་འགྲོ་སེམས་བསྐྱེད་ཀྱི་བསླབ་པ་ཞུས་ནས། ཕྱིས་དགེ་བཤེས་དེ་ལ་ཟས་གོས་ལ་སོགས་ཚེ་འདི་པའི་རྙེད་པའི་དོན་དང་མི་མཐུན་ན། དེ་ལ་སློབ་དཔོན་མི་ཟེར་བར་འདུག །དེ་ཅི་ཡིན་བྱས་པས། སློན་དཔོན་བྱས་ན་སློབ་དཔོན་གྱི་ཐུགས་དཀྲུགས་པས་དམ་ཉམས་ཡིན་ཟེར་གྱིས་དོགས་ནས་གདའ། གཞན་གྱིས་དེ་ལ་ཁྱོད་ཀྱི་སློབ་དཔོན་མིན་ནམ་བྱས་པས། ངས་དེ་ལ་སྐྱབས་འགྲོ་སེམས་བསྐྱེད་ཙམ་ལས་མ་ཞུས་ཟེར༌། ཨ་ཙ་མ་སྐྱབས་འགྲོ་སེམས་བསྐྱེད་ཆོས་ཐམས་ཅད་ཀྱི་རྩ་བ་ཡིན། མ་གོ་བ་ཤིན་ཏུ་སྐྱོན་ཆེ་སྟེ། ངས་སྐྱབས་འགྲོ་སེམས་བསྐྱེད་ཙམ་ཞུས་ཟེར་ནས། སྐྱབས་འགྲོ་དེ་ཆོས་མིན་པ་སྐད་དུ་ཟེར་བ་དེ་མ་བཟང༌། འགའ་ཞིག་གིས་ཆོས་ཞུ་བ་ན། ངས་ཁྱོད་ལ་ཆོས་ཞུས་པ་འདི་མི་ལ་བཤད་མི་ཉན་པའི་མནའ་ཞིག་སྐྱོལ་དང༌། གདོད་ངས་ཆོས་ཞུ་ཟེར་བ་སོགས་སྙིགས་མ་ལྔ་བདོ་བའི་དུས་འདིར་དཔོན་སློབ་ཀྱི་འབྲེལ་མཚམས་ཐམས་ཅད་ཨ་ཙ་མ། གཞན་ཆོས་ལྟར་ཡིན་ན་རང་ལ་གལ་གང་ཆེ། བླ་མ་ལས་གལ་ཆེ་བ་མེད། ཚེ་འདི་པའི་ཆུང་མ་ཙམ་ཞིག་དགུག་ན། སྔོན་སྣ་ས་རྒྱབ་ཕ་མེས་ཅི་ཙམ་ཞིག་ལ་རྩིས་གདབ་དང་བརྟག་དཔྱད་ཅི་ཙམ་ཞིག་བྱེད་འདུག །དེ་མི་དགོས་རྟ་ཞིག་ཉོ་ནའང་ཁ་ལ་ལྟ། རྒྱབ་ལ་ལྟ། ཅི་ཙམ་ཞིག་བརྟགས་པར་བྱེད་འདུག་ན། སྐྱེ་བ་འདི་ནས་བཟུང་སྟེ་བྱང་ཆུབ་མ་ཐོབ་བར་གྱི་སྐྱབས་མགོན་ཐོབ་ནས་ཀྱང་རིགས་ཀྱི་བདག་པོའི་དབུ་རྒྱན་དུ་འགྱུར་ངོ་ཤེས་པའི་བླ་མ་གཅིག་བཙལ་དགོས་པ་ཡིན། དེས་ན་བླ་མ་འདི་སྐྱེས་བུ་དམ་པ་ཡིན་མིན་ལེགས་པར་བརྟགས་ནས་སྐྱབས་གནས་ཞུ་དགོས་པ་ཡིན། མ་བརྟག་པར་བླ་མ་རེ་ཞུས། ཕྱིས་བླ་མས་སློབ་མ་བསླུ་བ་མང་བ་དེ་བླ་མ་ལ་བླུན་དད་བྱས་པའི་སྐྱོན་ཡིན། བླ་མ་བཟང་ངན་གངལའང་བླུན་དད་བྱས་པའི་ཁར་མེད། སྐུ་གསུང་ཐུགས་ཀྱི་ཡོན་ཏན་ལ་བརྟགས་ནས་རང་ཡིད་ཆེས་པ་ཞིག་བྱུང་ཕྱིན་ཆད། སུ་ཡིས་ཀྱང་བཟློག་མི་ཐུབ་པའི་དད་པ་ཞིག་སྐྱེ་བ་ཡིན། དེ་མ་སྐྱེས་པར་མོས་གུས་བསྒོམ་པ་སྐད་དང༌། བླ་མ་སྒྲུབ་པ་སྐད་ཟེར་པ་ཐམས་ཅད་ལྟར་སྣང་ཡིན། བླ་མ་དམ་པ་ཞིག་ཡིན་ན་སྒྲུབ་ཅི་དགོས། ཁོང་གི་ཐུགས་རྗེས་སེམས་ཅན་ལ་མི་གཟིགས་གར་སྲིད། བླ་མ་དམ་པས་ཐུགས་ལ་མི་བཏགས་པའི་སེམས་ཅན་གར་ཡོད་པས་རང་རེ་དེའི་ནང་དུ་འཐུས་སོ། །བླ་མ་དགྱེས་པའི་སྤྱོད་ལམ་ནི་སྡོམ་པ་གསུམ་གྱི་ཉམས་ལེན་བྱེད་པ་དེ་ཡིན། དེའི་ཉམས་ལེན་གྱི་བྱེ་བྲག་ཏུ་གསང་སྔགས་ལྟར་ན། བླ་མ་དཀྱིལ་འཁོར་གཙོ་བོར་མོས་ནས་དབང་བཞི་ལེན་པས་བཤད་མོད། དེང་སང་རྒྱུད་སྡེ་ནས་མ་བཤད་པའི་བླ་མ་སྒྲུབ་པ་བྱེད་ཟེར་ནས། རང་བཟོའི་ཨོཾ་བཛྲ་གུ་རུ་ཆེ་གེ་མོ་ཨཱཿཧཱུྃ། ཞེས་སོགས་བསྙེན་ནས་མཚམས་བཅད་པ་དེ་བླ་མ་ངན་པ་རེ་ཐུག་པའི་སྐྱོན་ཡིན།
ལར་དེང་སང་བླ་མ་དམ་པ་འཁོར་བའི་ཆུ་བོ་ལས་བརྒལ་ཐབས་ཤེས་ཤིང༌། གཞན་ཡང་འཁོར་བའི་ཆུ་བོ་ལས་བརྒལ་བའི་ཐབས་སྟོན་མཁན་དེ་ངས་ནི་མངའ་རིས་སྐོར་གསུམ། དབུས་གཙང་རུ་བཞི། མདོ་ཁམས་སྒང་དྲུག་གང་ནའང་ཡོད་པ་མ་ཐོས། ངས་ནི་བླ་མ་དམ་པ་མིན་པ་ལ་ཆོས་ཞུ་ཡང་མ་མྱོང༌། དམ་པ་ཀུན་ལ་ཆོས་སྣ་རེ་ཞུས་ཚད་ལ་རང་རྒྱུད་ཀྱི་ཉོན་མོངས་ཀྱི་སྟེང་དུ་སྤུངས་རྒྱུ་ཡོད་པ་མ་གཏོགས་ཆོས་ཁ་བཤད་ལ་མ་བཞག །ཆོས་ཤེས་པས་མི་ཆོག །བཤད་པས་མི་ཆོག །དེ་རྒྱུད་ལ་སྦྱོར་བ་ཞིག་དགོས་པ་ཡིན། རྒྱུད་ལ་སྦྱོར་བའི་གོ་བ་དེ། ཆོས་ནས་གསུངས་པ་དེ་ལག་ལེན་བྱེད་པ་ལ་ཟེར་བ་ཡིན། དེང་སང་ལ་ལ་ཞིག་ཆོས་རྒྱུད་ལ་སྦྱོར་བ་དེ་རི་ཕུག་གཅིག་ལ་སྡོད་པའམ། སྒོམ་ལོ་ཞིག་བྱེད་པ་ལ་གོ་ནས་བཤད་པ་མི་གཙོ། ཉམས་ལེན་གཙོ་ཟེར་ནས་ཇ་ཆང་ཤ་གསུམ་དང་བུད་མེད་སོགས་འཛོམ་པར་རེ་བྱས་ནས་རི་ཁྲོད་རེར་ཟླ་བ་ལྔ་དྲུག་རེ་མཚམས་བཅད་ནས་ཡུས་ཀྱིས་ཁྱེར་ཏེ། དྲིས་སྨེད་རེ་བྱས་ནའང༌། སྒོམ་དགོས་པ་ཡིན། མ་བསྒོམ་པ་ལ་མི་ཡོང༌། རྩྭ་མ་ཟོས་པའི་ལྕི་བ་གར་སྲིད་སོགས་ཟེར་ནས་ཁ་ལན་མི་ཁུག་བར་མགོ་རིལ་རིལ་དང་མིག་གྱིན་དུ་ཧྲིག་ཧྲིག་བྱེད་པ་ལྟ་བུ་ལ་ཆོས་རྒྱུད་ལ་སྦྱར་བ་ཟེར་བ་མིན། ཆོས་རྒྱུད་ལ་སྦྱར་བའི་གོ་བ་དེ་བདེ་བར་གཤེགས་པས་སྡེ་སྣོད་གསུམ་ལས་གསུངས་པའི་བཀའ་དམ་པ་བསྒྲུབ་པ་ལ་ནན་ཏན་དུ་བྱེད་པ་ལ་ཟེར་བ་ཡིན། དེས་ན་བླ་མ་དམ་པ་དེ་རྣམས་ཀྱི་སྐུ་དྲིན་དྲན་བཞིན་ཡང་མོས་པས་རང་དབང་དུ་འདུས་པ་མི་འདུག །སྐུ་ཡི་སྤྱོད་པ་དང་མཁས་གཙུན་གྱི་ཡོན་ཏན་ལ་བལྟས་ནའང་ངའི་བླ་མ་དེ་རྣམས་ཀྱི་རྣམ་ཐར་དྲན་ཙ་ན་མི་བཟོད་པའི་གུས་པ་རེ་འོང་བར་འདུག །བླ་མ་ལ་དགོས་པ་མེད་ཀྱང་བླ་མའི་ཕྱོགས་འདི་ལ་རང་གི་ལུས་ངག་ཡིད་གསུམ་ཐལ་བར་བརླག་ནའང་སྙིང་མི་ཚིམ་པར་འདུག །བླ་མ་དམ་པ་ཞིག་བསྟེན་ཕྱིན་ཆད་དད་པ་མི་སྐྱེ་བ་གར་སྲིད།
གལ་ཏེ་མ་སྐྱེས་ན་ཚེ་འདི་ལ་བློ་མ་ལོག་པའི་སྐྱོན་ཡིན། ཚེ་འདི་ལ་བློ་མ་ལོག་ན་བླ་མས་ཅི་བྱེད། ཁོ་ལ་བླ་མ་མི་མཁོ་ཙ་ན་བླ་མ་ལ་དད་པ་གར་སྐྱེ། དེའང་སྔོན་འཕེན་ཡུལ་ནང་ན་ཇོ་གདན་པ་ཞིག་གིས་མི་བསད་པས་ཚོགས་གྲལ་ནས་ཕུད་པ་དེ་ཕོད་མདོ་ན་ཆུང་མ་ཞིག་དང་འབྲེལ་ཡོད་པ་ལ། ལན་གཅིག་སྤྱན་སྔ་ཚུལ་ཁྲིམས་འབར་དང་མཇལ་བས་སྤྱན་སྔ་བས་ལས་རྒྱུ་འབྲས་གསུངས་ནས། མདོ་འགག་བླ་མ་དམ་པ་ཞིག་བསྟེན་དགོས་ཚུལ་ཞིབ་པར་གསུངས་པས། ཇོ་གདན་གྱི་བསམ་པ་ལ། བླ་མ་འདི་ཚོ་མི་མགོ་བསྐོར་བའི་རྫུན་ལབ་པ་ནི་མཁས་པར་གདའ། འོན་ཀྱང་རྭ་སྒྲེང་དུ་འབྲོམ་གྱི་སྐུ་མདུན་དུ་ཕྱིན་པ་ཞིག་བྱེད་ནས་དད་པ་ཞིག་སྐྱེ་ཨེ་ཐུབ་བསམས་ནས་ཕྱིན་པས། འབྲོམ་འདས་པ་དང་ཐུག །དེ་ནས་དགེ་བཤེས་དགོན་པ་བ་དང་མཇལ་བས། དགེ་བཤེས་དགོན་པ་བས་ཆོས་གསུངས་པ་ཐམས་ཅད་ལ་ཁོ་ཡིད་མ་ཆེས་ཏེ། ལན་གཅིག་ཚོགས་གཅིག་ན། །འདི་འོག་སྟོང་ཕྲག་ཉི་ཤུ་ན། །མནར་མེད་པའོ་དེ་ཙམ་མོ། །ཞེས་གསུངས་པས། དེར་ཇོ་གདན་ཡིད་མ་ཆེས་ཏེ། འདི་འོག་དཔག་ཚད་ཉི་ཤུ་ན་མི་སུས་ཕྱིན་ནས་མནར་མེད་པ་ཡོད་པ་མཐོང་བ་ལགས་ཞུས་པས། དགེ་བཤེས་དགོན་པ་བ་རེ་ཞིག་སྤྱན་ཆབ་ཀྱིས་མནངས་ནས་ལན་མ་ཐེབས་པས། དགེ་བཤེས་ཀར་སྡེས་དེ་ཐམས་ཅད་མཁྱེན་པས་གསུངས་པ་ཡིད་ཆེས་ཀྱི་གནས་སུ་བཟུང་དགོས་པ་མ་གཏོགས། དེ་ན་ཕྱིན་མཁན་གྱི་བཤད་པ་ལ་ཡིད་བརྟན་བྱས་པ་མིན་བྱས་པས། ཇོ་གདན་དེས་དེ་ན་ཐམས་ཅད་མཁྱེན་པ་ཡང་ཐམས་ཅད་མཁྱེན་པ་དེས་མནས་ཨེ་ཐོན་ཟེར་ནས་ལངས་སོང༌། ཕྱིས་ཇོ་གདན་དེ་ལ་རྒྱལ་གསེར་ཁང་པའི་བནྡེ་ཞིག་གིས་ཁྱོད་དགེ་བཤེས་དགོན་པ་བ་ལ་དད་པ་སྐྱེས་སམ་བྱས་པས། དེས་དགེ་བཤེས་དགོན་པ་བ་དེ་རྫུན་མ་རླབས་པོ་ཆེ་ཞིག་འདུག ཁོ་དེ་ངུ་བ་སྐད་མང་པོ་བྱེད་འདུག་སྟེ། ཕོ་ཁྱོ་ཀ་ང་མགོ་བསྐོར་ཐུབ་པ་ཞིག་མིན་ཟེར། དེས་ན་ཁྱོད་དགོན་པ་བ་ལ་དད་པ་ཡོད་དམ་དྲིས་པས། ཁོ་ན་རེ། དད་པ་ཨམ་དེ་ཅི་ལ་ཟེར་མི་ཤེས། སྤྱིར་ཆོས་སྒོར་ཞུགས་པ་དང༌། བསྙེན་རྫོགས་བྱས་པ་དང༌། སྦྱངས་པ་བྱས་པ་དང༌། ཆོས་ཞུས་པ་ཐམས་ཅད་ལས་བྱང་ཆུབ་བཟང་མོ་དང་ནུབ་གཅིག་ཉལ་བ་གཉིས་ནུབ་གཅིག་ཉལ་བ་དེ་ལ་དགའ་བ་བྱུང་ཟེར། དེ་ཁམས་པ་ལུང་པས་གཏམ་དེ་གསན་པས་ཞག་བཅུའི་བར་དུ་རྣལ་ཡེ་མ་བྱུང་བར་བཤུམས་གདའ། དེས་ན་སྐྱེས་བུ་དམ་པ་ལ་དད་པ་མི་སྐྱེ་བ་དེ་ཁོས་སྐྱེས་བུ་དམ་པ་ལས་ཁོ་རང་གི་ཆུང་མ་ལ་མོས་པ་དེས་འཇིག་རྟེན་བློས་མ་ཐོང་བས། བླ་མ་མ་མཁོ་ན་ཆུང་མ་མཁོ་ནས་བླ་མ་ལ་དགོས་པ་མེད་པ་དང༌། ཆུང་མ་དགོས་པའི་བློ་སྐྱེས་པས་ལན་པར་གདའ། དེང་སང་འདི་ན་ས་ཐོབ་པའི་སེམས་དཔར་ཁས་འཆེ་བར་ཡོང་པར་འདུག་ཀྱང༌། དེ་ཀུན་ཀྱང་ཚེ་འདི་པར་སོང་འདུག །ཚེ་འདི་པའི་གྲགས་སྙན་འདོད་པའི་ཕྱིར། སེམས་དཔར་ཁས་ལེན་པར་གདའ། ཚེ་འདི་ལ་བློ་ལོག་ན་སེམས་དཔའ་ཡིན་མིན་གང་དགའ་གྱིས་བསམ་པ་ཞིག་ཡོང་བ་ཡིན། དུས་དེང་སང་ཚེ་ངན་འདི་བློས་མི་ཐོང་བར་ས་ཐོབ་པ་དེ་ཅི་འདྲ༌། ང་ལ་ནི་དོ་ནུབ་ཤི་ན་ཅི་ཙུག་བྱེད་སྙམ་ནས་སང་ཕན་གྱི་འདུན་མ་མི་དྲན་པ་དུས་རྒྱུན་དུ་འོང་གིན་གདའ། གཞན་ལ་དེ་ཀ་ཙུག་འོང་འདུག་གམ་བྱས་པས། སང་ཕན་གྱི་འདུན་མ་མི་དྲན་ན་མུ་གེས་འཆི་བ་ཡིན། དེ་མ་བཟང་ཟེར་མཁན་མང་པོ་བྱུང་སྟེ་ཁོང་ཡང་ང་ལ་ཞེས་ཁྲེལ་ཏེ། ང་ཡང་ཁོང་རྣམས་ལ་བལྟས་པས་ཡི་མུག་པ་བྱུང༌།
ལར་ཤེས་པ་འདི་ཁ་ནང་དུ་གཅིག་ཁུག་ནས་ཁུ་འཕྲིག་མ་ཚུད་ན། སྒོམ་ཆེན་བཟང་ཡང་མི་ཕན་པར་འདུག ཆོས་མཁས་ཀྱང་མི་ཕན་པར་འདུག །ནང་དུ་ཁུ་འཕྲིག་ཅི་འདྲ་ཞིག་ཚུད་དགོས་ན་ཐམས་ཅད་མི་རྟག་པ་ཡིན་པ་ལ་ཡིན་པར་ཁོ་ཐག་ཆོད་ཅིང༌། ཚེ་འདི་ལ་དགོས་པ་མེད་པའི་བློ་གདེང་ཐག་པ་ནས་ཞེ་རུས་པ་ལ་བཀལ་བའི་བློ་ཞིག་སྐྱེ་དགོས་པར་གདའ། ང་ལ་ཡང་མི་ཕལ་ཆེ་བས་ཁྱོད་ཀྱི་བྱ་བ་འདི་ཚེ་བློས་བཏང་དྲགས་ཐལ་བ་འདི་ལྟར་དུ་བྱས་ན་སྤྲང་ལམ་དུ་མ་ཤི་གོང་ནས་རོ་བྱ་ཁྱིས་ཟ་བ་ཞིག་འོང་ཟེར་ཏེ། དེ་བྱུང་ན་ང་རང་གི་སྨོན་པ་འདོད་ཐོག་ལྟར་འགྲུབ་པ་ཡིན་པ་ལ། ང་ལ་ཤ་ཚ་བ་རློམས་པ་རྣམས་ཀྱིས། ཚེ་འདི་པ་བྱེད་དགོས་ཞེས་སློབ་པ་འདི་ཤ་ཚའི་ཁ་ནས་གཏམ་ངན་དེ་འདྲ་བྱུང་བ་ལས་ཡི་མུག་པ་ཆེ་མི་འདུག །དེང་སང་ཆོས་པ་བཟང་པོ་ཡིན་ཟེར་བ་ཚོ། སྔོན་ལ་ཚེ་འདིའི་ལྟོ་རྒྱབ་གཞན་ལ་རག་མ་ལུས་པ་རང་དབང་དུ་འདུས་པ་ཞིག་བྱས་ནས་ཟས་གོས་གཞན་ལ་འཚོལ་མི་དགོས་པ་ཞིག་བྱེད། དེ་ནས་ཡུལ་བཟང་པོ་སྡིག་པ་མི་སོག་པའི་དགོན་ཅིག་ཏུ་འདུག དེ་ནས་དགེ་སྦྱོར་ཡང་དག་པ་ཞིག་བྱེད་དགོས་བསམ་མཁན་ཤིན་ཏུ་མང་ཞིང་དེ་ག་ལྟར་ལག་ལེན་དུ་བྱེད་མཁན་ཁོ་ནར་གདའ་སྟེ། ཚེ་འདི་ལ་ལྟོ་རྒྱབ་གཞན་ལ་རག་མ་ལུས་པའི་ཐབས་སྒྲུབ་པ་དེ་ལ་མི་ཚེ་རྒས་རྒས་པ་དང་མཉམ་དུ་ཆོས་ཡང་དག་ཅིག་ད་མ་བྱུང་ཚར་སྙམ་ནས་ཁྲེལ་འདས་ཞེ་མེད་ཀྱི་ཚེ་འདི་པ་བྱེད་མཁན་ཁོ་ནར་སྣང༌། ལར་ཅི་རེད་རེད་སྙམ་ནས་ཆོས་བྱེད་མཁན་སུ་མི་འདུག །ལར་ཡང་དེང་སང་ཚེ་ལོ་ལྔ་བཅུ་ཁ་རལ་བའི་དུས་འདིར་ལོ་ལྔ་བཅུ་ཐུབ་ན་རབ་པར་གདའ། དེ་ཐུབ་པའི་དབང་དུ་བྱས་ན་ལོ་ཉི་ཤུ་རྩ་ལྔ་ནི་གཉིད་ལ་འགྲོ་བར་གདའ། དེ་ལྷག་ཉི་ཤུ་རྩ་ལྔ་ལ་རང་ཉི་ཤུ་མ་རེད་ཀྱི་བར་དུ་ནི་བསམ་པས་མི་ཟིན། དེས་ན་བསམ་པས་ཟིན་པ་དེ་ལོ་ལྔ་ཡིན། ལྔ་པོའི་བཞི་ཆ་ཟས་སྐོམ་གྱི་བྱ་བས་གཡེངས་འགྲོ་བར་གདའ། དེ་ནས་ཆོས་བྱེད་ནའང་ཚེ་འདི་བསྒྲུབ་ནའང་འདྲ། ལོ་ལྔ་ཆ་ལ་བཞིར་བགོས་པའི་ཆ་གསུམ་ཡོད་པ་དེ་ལ། དང་པོ་ཚེ་འདིའི་འདུན་མ་མཐར་འདོན་པ་དང༌། ཕྱི་མའི་འདུན་མ་གཉིས་ཀ་མཐར་འདོན་མི་ཐུབ་སྟེ། ཚེ་འདི་བློས་མ་ཐོང་བའི་རིགས་ལ་ད་ལྟ་དེ་ཀ་ཡིན་ཏེ། རྒས་ཁ་དང་ཤི་ཁ་མཁོ་ཟེར། ད་ལྟ་གཞོན་པའི་ཚེ་གསོག་བྲུན་བྱས་ན་རྒས་ཁ་ལ་ཕན་འདོགས་བྱེད་ཡིན་སྙམ་ནས་བུང་བས་སྦྲང་རྩི་ཅི་ཙམ་ཞིག་བསགས་ཀྱང༌། སྦྲང་ཚང་བདག་པོས་ལན་གཅིག་རིལ་གྱིས་ལེན་ནས་འགྲོ་བར་མི་གདའ་འམ། ང་ཡིས་བསམས་ན་སྤང་བྱ་འཁོར་བའི་སྡུག་བསྔལ་འདི་ལ་འབྲོས་དགོས་པར་གདའ། སྡུག་བསྔལ་འདི་མྱོང་བའི་མགོ་བསྐོར་བའི་ཐབས་ནི་ཚེ་འདི་བའི་བྱ་བ་ལ་ཆགས་པ་འདིས་ལན་པས༌། ཚེ་འདི་ལ་ཆགས་པ་འདི་སྤང་དགོས་པར་གདའ། འཁོར་བ་སྡུག་བསྔལ་ལ་སྦྱོར་བའི་འཁོར་བའི་བདེ་བ་ལྟར་སྣང་བ་འདི་ཉ་ལ་ལྕགས་ཀྱུའི་རྩེ་མོར་ཤ་བཏགས་པའི་ཟས་དང་འདྲ།
ཡང་དེང་སང་ནི་ཚེ་བློས་བཏང་ཡིན་ཟེར་བའི་རིགས་ཅན་གཅིག་གིས་དང་པོ་བཙུན་པའི་ཆས་ཀ་ཞིག་ཡོད་ན་དེ་བེམ་དུག་གཅིག་དང༌། ཨ་འགའ་ར་གཅིག་བཟོས། སྐྲ་རྣ་བར་སླེབས་པ་ཞིག་བཞག་ནས་རྒྱལ་ཁམས་ཐག་ལྟར་བཏགས་ནས་བྱ་བྲལ་དེ་ཚེ་བློས་བཏང་ཞིག་འདུག་ཟེར་བའི་གྲགས་པ་སྒྲུབ་མཁན་གྱིས་ས་ཁ་ས་བཞི་ཁེངས་འདུག་སྟེ། དེ་ཚོས་ཀྱང་ཚེ་བློས་མ་ཐོང་ནས་བཙུན་པ་བྱས་པས་ཡོན་ཏན་སོགས་ཆེར་མེད་པས་མི་རྩིས་མ་བྱུང་ནས་ཨ་འགའ་རག་གྱོན་པ་སོགས་ཐོ་ཅོ་རེ་བྱས་ན། མི་རྩིས་ཨེ་ཡོང་སྙམ་པའི་ཚེ་བློས་མ་ཐོང་བའི་རྟགས་བསྟན་འདུག །ལར་སངས་རྒྱས་ཐོབ་པ་ལ་ཚོགས་དཔག་མེད་བསགས་དགོས། ཚོགས་བསགས་པ་ལ་ཡང་བསོད་ནམས་གང་ཆེ་བ་དེ་བསགས་དགོས་པར་འདུག་སྟེ། དེ་ལ་ཁོ་བོས་ནི་ཚོང་ཞིག་བྱེད་པའི་དུས་སུ་ཡང་སྣམ་བུ་ཞིག་ལ་དཔེར་མཚོན་ན། བྲེ་བཞི་ལྔ་ཙམ་གྱིས་ཁོང་རྒྱལ་དུ་བཅུག་ནས་མ་ཚོར་བ་བཞིན་བྱས་པ་དེས་བསོད་ནམས་ཆེན་པོ་ཐོབ་སྙམ་ནས་བྱས་པ་ཡིན། དེ་སྐད་བྱས་པ་ལ་ཁ་ཅིག་ཚོང་ཕམ་དྲིན་མེད་བྱ་བ་ཡིན་པས། དེ་བས་སྦྱིན་པས་དགའ་ཟེར་ཏེ། དེ་ཚེ་འདི་པ་ལྟར་ན་ཡིན་ཚོད་དུ་གདའ་སྟེ། འོ་སྐོལ་ཆོས་པ་ལྟར་ན་དྲིན་ལན་དངོས་སུ་མི་འདོད་ཅིང༌། ཕ་མས་བུ་ལ་ཕ་མ་རང་རྒྱལ་བ་བས་བུ་རྒྱལ་བ་ལ་དགའ་བ་བཞིན་ཆོས་པ་ལ་རང་རྒྱལ་བ་ལས་སེམས་ཅན་གཞན་རྒྱལ་བ་དགའ་བའི་བློ་ཐུན་མོང་མིན་པ་ཞིག་སྐྱེ་དགོས་པར་གདའ། རང་སྐྱིད་པ་ལས་གཞན་སྐྱིད་པའི་བློ་སྐྱེ་བ་འདི་ལའང་སེམས་ཅན་དགྲ་གཉེན་མེད་པ་ཐམས་ཅད་ལ་དེ་ལྟར་སྐྱེ་དགོས་པར་གདའ། དེ་མ་སྐྱེས་ན་སངས་རྒྱས་ཐོབ་པའི་ཐབས་ཡོད་རེ་ཤི། དེ་འདྲ་བའི་བློ་མ་སྐྱེས་ན་སེམས་ཅན་ཐམས་ཅད་བདེ་བ་ལྡན་པར་གྱུར་ཅིག །ཅེས་ཚད་མེད་བཞི་སྒོམ་པ་སྐད་བྱས་ཀྱང་ཕྱིང་པ་བརླིང་བ་དང་རླུང་ལ་གཡབ་པ་ལྟར་རྒྱབ་བསྣོལ་ཡིན། སངས་རྒྱས་ཐོབ་པར་བྱེད་པ་ལ་སེམས་ཅན་ལ་ཕན་པར་གྱུར་ན། ལོངས་སྤྱོད་ལྟ་ཅི་སྨོས། སྲོག་ཀྱང་བཏང་དགོས་ན་ཚོང་ཁལ་རེ་ཙམ་ཕམ་པ་ལ་གཉིད་ཞག་འགའ་རེ་ལ་མི་ཡོང་བའི་ཆོས་པ་དེས་གཞན་ལ་ཕན་པར་ག་ལ་ནུས། དེ་འདྲ་བའི་རིགས་དེ་ལ་མིང་བླ་མ་དང༌། སློབ་དཔོན་མཁན་པོ་དང༌།ཆོས་རྗེ་སོགས་མིང་ཇི་ལྟར་དུ་བཏགས་ཀྱང་གསོབ་ཀྱི་འཁྲུལ་འཁོར་རང་བསླུ་བའི་རྫུན་མ། གཉིས་ཕུང་གི་མི་ཆེན། དཔེར་ན་མེའི་ཕུང་པོ་རྩྭས་བཀབ་པ་དང༌། ཁྱི་ལུད་དར་གྱིས་བཏུམས་པ་ཡིན། དེ་འདྲའི་མི་རིགས་འཕྲལ་གང་རང་རྒྱལ་བ་འདྲ་ཡོད་དེ། ཕུགས་ཁོ་རང་ཕུང་པ་ཡིན་ཏེ། དཔེར་ན་ཡུལ་གྲོང་གཅིག་གིས་སྐྱ་བཙུན་བསགས་ནས་ལྟོ་ཞིག་བཏང་བ་ལ་གཞན་གྱི་ཀྱང་ཁོང་གིས་དགེ་བ་ཆེན་པོ་བྱས་ཟེར། ཁོ་རང་དེས་ཀྱང་བྱས་བསམས་ནས། ངས་རྒྱུ་ཟས་བསགས་པ་འདི་ཆོས་ཕྱོགས་མིན་པ་བཏང་མ་མྱོང༌། ད་ཡང་མི་གཏོང་ཟེར་ནས་ངོ་གཤིན་རྗེ་ཁྲོ་ཆུ་དུག་གདོང་གི་ལྟར་ལུས་ཆེན་པོ་འཚོངས་ནས། ཡུལ་དང་དགོན་པ་འདུས་ཆེས་པ་རེར་བསྡད་ནས་ཟོང་མོད་དུས་ཉོ། །དཀོན་དུས་འཚོང་བར་བྱེད། དེའང་མིའི་ཡུལ་དུས་དེར་གོང་ཐང་དང་བྲེ་ཚད་སྲང་ཚད་ལ་མི་བྱེད་པར་རང་རེའི་ཞེ་འདོད་མ་འགྲུབ་པར་བསྒྲུབས་ནས། གཞན་དབང་མེད་དུ་སེམས་མི་དགའ་ལྷང་ངེ་བ་རེ་མ་ཐུབ་ཀྱི་བར་དུ་མི་ཤི་ཁའི་རིག་པ་ལྟར་ཅི་དྲག་གང་དྲག་ལ་གཏད་ནས་བྱེད་དོ། །མི་ལ་དབང་མེད་དང་རྔན་ཆེན་དེ་བཅོ་ཐུབ་ན་ཆོས་པ་ཡིན་ཟེར་བ་ལ་ལས་དེ་ལ་གྲུབ་རྟགས་ཡིན་པ་སྐད་ཀྱང་ཟེར་འདུག །ལར་གྱིས་ནི་ཚོང་སོགས་ལ་བྱེད་ལུགས་དེ་འདྲ་མི་གཅིག་དང་གཉིས་ལ་ནི་མིན། ཕྱོགས་བཅུའི་མགྲོན་པོ་ཐམས་ཅད་ལ་བྱེད་པས་འདི་མ་བཟང༌། དེའང་ཉིན་གཅིག་དང་ཟླ་བ་གཅིག་ཏུ་བྱེད་པ་ནི་མིན། ཚེ་ཧྲིལ་པོ་དེ་ལ་བསྐྱལ་འདུག་སྟེ། མདོར་ན་དགེ་བ་ནངས་མ་རེ་ལ་དགེ་འདུན་པའི་སྡེ་ཞིག་ལ་ཇ་སྐོལ་ཙམ་ཞིག་བྱས་ན་བློ་བདེ་བ་སྐད་བྱེད་འདུག་སྟེ། ནངས་མ་གཅིག་ལ་དགེ་འདུན་ལ་ཇ་སྐོལ་དང་ཚ་ར་ཙམ་བཏང་བའི་དགེ་བས་གར་ཡང་མི་སླེབས། སྡེག་པ་ཚེ་ཧྲིལ་པོ་ལ་བྱེད་པ་འདི་ལ་བློ་མི་བདེ་བ་སྐད་ཅིག་ཀྱང་མི་འོང་བ་འདི་ཚོ་ལ་ཅི་འདྲ་བའི་སེམས་ཤིག་ཡོད་ན། ཅི་འདྲ་བའི་གདེང་ཞིག་ཡོད་ན་བསམ། ཆོས་རྗེ་དང༌། གྲུབ་ཐོབ་དང༌། རྗེ་བཙུན་དང༌། ཐམས་ཅད་མཁྱེན་པ་དང༌། སྐུ་སྐྱེ་རིན་པོ་ཆེ་དང། སྤྲུལ་པའི་སྐུ་དང༌། རྒྱལ་བའི་དབང་པོ་དང༌། བྱ་བཏང་ཆེན་པོ་དང༌། མཚུངས་མེད་ཆོས་རྗེ་དང༌། ཀུན་སྤངས་ཆོས་རྗེ་དང༌། རབ་འབྱམས་ཆོས་རྗེ་དང༌། ཀུན་མཁྱེན་སྨྲ་བའི་དབང་པོ་དང༌། རྟོགས་ལྡན་ཆེན་པོ་དང༌། པཎ་ཆེན་འབུམ་ཕྲག་བརྒྱ་པ་ལ་སོགས་པར་མིང་བཏགས་པའི་ཆོས་པ་འདི་རྣམས། བདེན་ཞེན་དང་འདོད་པ་ཆེ་ལུགས། དེའི་དབང་དུ་སོང་ལུགས་འདི་ལ་སྡིག་པ་རང་བཞིན་མེད་པར་དབུ་མའི་དོན་རྒྱུད་ལ་འཆར་ནས་གྲོལ་བ་ལྟ་ཅི་སྨོས། སྡིག་པའི་རྣམ་སྨིན་ཚེ་ཕྱི་མ་ངན་སོང་གསུམ་དུ་སྐྱེ་བ་ཡང་མ་ཐོས། ཐོས་ཀྱང་མ་བསམ། དེས་ན་ཚེ་འདི་ལ་གཏམ་ངན་བདེ་སྡུག་ལ་མི་འཛེམ་པར་ནོར་དུམ་པ་རེ་དང་གནས་གཞི་རེ་ཡོང་ཡོང་འདྲ་ན། ལུས་སྲོག་ཐམས་ཅད་ཐེབ་ལ་འབོར་ནུས་པ་འདི་རྣམས་ལ་སྙིང་རྗེ་སྐྱེ་བའི་གནས་སུ་གདའ་སྟེ། སྡུག་བསྔལ་གྱི་འབྲས་བུ་ཆེན་པོ་སྒྲུབ་བཞིན་པའི་རྒྱུ་ལ་གནས་པ་མཐར་ཐུག་པ་དེ་ཡིན་པར་འདུག །འདི་མཐོང་བཞིན་ཁོ་བོ་མི་རྒན་ང་རྒས་ཤིང་སྐྱིད་པར་འདུག་སྟེ། གནས་གཞི་ཡང་འཛིན་མི་དགོས། བོགས་ཡང་སྡུད་མི་དགོས། ཁེ་ལེན་དམ་གསུམ་བྱེད་མི་དགོས། གཡར་བཀྱེ་འགྲུལ་གསུམ་ཡང་བྱེད་མི་དགོས། གཏོང་སྤྱོད་འཕེལ་གསུམ་ཡང་བྱེད་མི་དགོས། ཡིག་བསྐུར་གཏམ་གསུམ་ཡང་བཏང་མི་དགོས། ངོ་འཛིན་སོ་ནམ་ཀྱང་བྱེད་མི་དགོས། ཁ་བཟོ་ངོ་ལེགས་ཀྱང་བྱེད་མི་དགོས། གསོག་བྲུན་འབུན་སྐྱེད་ཀྱང་གཏོང་མི་དགོས། གཡོག་འཁོར་གནས་གཞི་ཡང་གསོ་མི་དགོས། མཁར་ལས་གསར་བཟོ་རྙིང་གསོ་ཡང་བྱེད་མི་དགོས། མི་དགོས་འདིའང་མ་འགྲུབ་ནས་བསྐྱུར་བ་མིན་ཏེ། འགྲུབ་ཀྱང་དགོས་མེད་དུ་གོ་བ་ཡིན། དཔེར་ན། རྗེ་བཙུན་མི་ལའི་མགུར་ལས། གདུགས་ཡ་ཐོགས་གསེར་གྱི་བུམ་ཆུང་དང་གཅིག །ཅེས་སོགས་སྒྲུབ་ན་ཁོ་བོས་ཀྱང་འགྲུབ་ཚོད་གདའ་སྟེ། དེ་བས་ཀྱང་ཆོས་བརྒྱད་སྤོ ངས་ཤིག་ཅེས་པ་དེ་དོན་ལ་གནས་པ་ཡིན། ད་ལྟ་སྡེ་དགོན་ཅིག་ཏུ་ཕྱིན་ནས་ཁྱེད་ཀྱི་འདི་ན་གང་ཟག་བཟང་པོ་སུ་ཡོད་ཅི་འདྲ་བཞུགས་བྱས་པས། འགའ་རེ་ཡོད་ཟེར། ཇི་ལྟ་བུ་ཡོད་བྱས་པས། འཆི་བ་སྙིང་ནས་དྲན་ནས་ཚེ་འདི་བློ་ལོག་པ་འདི་འདྲ་ཡོད་ཟེར་བ་སུ་མི་འདུག །སྡེ་དགོན་འདི་ན་ཆོས་རྗེ་གསེར་གཡུ་དང་རྟག་ཕྱུགས་དང༌། ཞིང་གཞིས་དང༌། འཁོར་གཡོག་དང༌། ལོངས་སྤྱོད་འདི་འདྲ་ཙམ་འཛིན་པའི་གང་ཟག་སྡེ་དགོན་འདིའི་སྲོག་ཤིང་བྱེད་པ་འདི་སྐད་བྱ་བ་དང་འདི་ཞེས་བྱ་བའི་གང་ཟག་བཟང་པོ་ཡོད་ཟེར་ཏེ། དེའི་བཟང་ལུགས་དེ་ནོར་ཆེ་བ་ལ་བྱེད་ལུགས་ཀྱི་འདོད་པ་ཅན་ཚེ་འདི་པའི་ཁར་སོང་འདུག་པ་དེ་འདྲ་བའི་གང་ཟག་དེས་ད་ཡང་ཆོས་བྱེད་པར་མི་འོང༌། སྡེ་དགོན་གྱི་དོན་བྱེད་པ་དེ་ལ་ཚེ་ངན་དེ་སྟོང་ཟད་ལ་བཏང་རྒྱུ་ཡིན། དེའི་རྒྱུ་མཚན་ཁོས་ཆོས་བྱེད་བསམས་ཀྱང་རྒྱས་བྱ་བཟུང་བ་ལྟར་སྡེ་དགོན་གྱི་འདུ་ལོང་གི་ཐག་པས་ཁོའི་སེམས་རྩ་ལ་སྒྲོག་ཏུ་བསྐོན་ཟིན་པ་ཡིན། ལར་ཚེས་པར་བཏགས་པ་འདི་རྣམས་ཀྱིས་མི་གཞན་ལ་ཕན་ཅི་ལྟར་བཏགས་ཀྱང༌། དེ་ལན་དུ་བཟང་ལན་བྱུང་ནའང་མི་འདོད་པ་ཞིག་གི་བློ་ཞིག་སྐྱེ་དགོས་པར་གདའ། མདོར་ན་གཞན་ལ་ཕན་བཏགས་པའི་གྲུབ་དོན་ངོ་སོ་དང། གཞན་ལ་ཁ་དྲིན་བྱེད་མི་འདོད་པ་ཞིག་དགོས་པ་ཡིན། ངོ་སོ་ལ་གཞན་ལ་སྣམ་བུ་ཤར་ཅིག་བྱིན་ན། དེའི་གདབ་ལན་ཅིག་བྱུང་ན་དགའ་བ་ཞིག་འོང་ཡང་དེའི་གདབ་ལན་ཅིག་མ་བྱུང་ན་ཁོང་ཁྲོ་ཞིག་སྐྱེ་བས། རང་གཞན་རྒྱུད་འཁྲུགས་པ་ཞིག་ལས་མི་ཡོང་བས། གང་ལའང་ངོ་སོ་དང་ཁ་དྲིན་ཅན་གྱི་གཞན་ཕན་དེ་བྱང་ཆུབ་སེམས་དཔས་ཕན་འདོགས་པའི་ཕན་འདོགས་ཀྱི་ཐབས་དེ་དེ་མ་ཡིན་ནོ། །
ལར་དེང་སང་གི་ཆོས་པ་ཀུན་ཚེ་འདི་པའི་ཟས་གོས་ཆོས་པ་དང་སྤྲང་པོས་སློང་དུ་བྱུང་ཡང་མི་སྟེར། རང་ལ་གཞན་གྱིས་ཟས་གོས་བྱིན་ཀྱང་ལོངས་མི་སྤྱད། ཕུགས་བསྲིས་བྱེད་མཁན་རྐྱང་པ་མ་གཏོགས་བྱ་བ་སྣ་རེ་ཡང་ཆོས་དང་མཐུན་པ་བྱེད་མཁན་སུ་མི་འདུག ལ་ལ་ཞིག་བསྟན་པའི་དོན་བྱེད་པ་ལ་མཁོ་ཟེར་ནས། མི་ཤ་སྐམ་རློན་ཡན་ཚགས་བྱས་ནས་དེ་ཚོའི་བཅའ་གད་ལ་རྩོལ་བ་འདོན་ནས་འཕྲལ་ཚ་གྲོ་དང་གཏོར་བསྔོས་ཅི་བྱེད་བྱེད་ལ་འབུང་མཁན་ཀྱང་གདའ་སྟེ། སངས་རྒྱས་ཀྱི་བསྟན་པ་ནི་སྦྱངས་པའི་ཡོན་ཏན་བཅུ་གཉིས་ལ་གནས་པ་ཞིག་དགོས་པར་གདའ། མི་ཤ་སྐམ་རློན་ཚུན་ཚགས་བྱས་ཀྱང་རང་ཡི་དྭགས་སུ་སྐྱེ་བའི་རྒྱུ་ཡིན། དེས་སངས་རྒྱས་ཀྱི་བསྟན་པ་ལ་མི་ཕན། དགེ་བཤེས་འགའ་ཞིག་མི་གཞན་ཤི་བའི་ཐབས་ཀྱི་རིག་སྔགས་དང༌། རྫས་སྦྱོར་རེ་བསླབས་ནས་མཐུ་ཡོད་ཟེར་ཏེ། འདྲ་ཞིག་འདྲ་ན་མཐུ་དེ་ཡང་སྤངས་རྟོགས་ཀྱི་ཡོན་ཏན་ཞིག་ཡིན་པ་སྐད་དུ་བྱེད་པའི་ཆོས་དེ་ཚོས་ཅི། རང་བསླུས་ནས་མི་གདའམ། མི་ཡི་སྲོག་བཅད་ན་སོ་སོར་ཐར་པའི་སྡོམ་པ་རྩ་བ་ནས་གཏོང་བས་ཕམ་པ། བྱང་ཆུབ་ཀྱི་སེམས་འཇིག་པའི་རྒྱུ་ཡི་ཆོས། གསང་སྔགས་ཀྱི་སྡོམ་པ་འཆོར་བའི་རྩ་ལྟུང་འདི་འདྲ་ལ་ཡོན་ཏན་དུ་མཐོང་བའི་མི་དེ་སྐྱེ་བ་ནས་སྐྱེ་བ་ཚེ་རབས་ནས་ཚེ་རབས་ཐམས་ཅད་དུ་ཚོགས་མ་བསགས་པ་ཡིན།
ཡང་བྱང་ཆུབ་སེམས་དཔའི་ས་ལ་སེམས་ཅན་མང་པོ་སེམས་ཅན་གཅིག་གིས་བསད་ན་སེམས་ཅན་དེས་དེ་རྣམས་ཀྱི་རྣམ་སྨིན་མི་མྱོང་བའི་ཕྱིར་དེའི་དོན་དུ་སེམས་ཅན་གཅིག་པོ་དེ་སྲོག་དང་ཕྲལ་དགོས་ཀྱང༌། དེའི་སྲོག་གཅིག་ཕྲལ་བའི་རྣམ་སྨིན་མི་དགེ་བ་འབྱུང་ཡང་སེམས་ཅན་མང་པོའི་སྲོག་སྐྱོབ་པའི་དགེ་བ་དང༌། སེམས་ཅན་གཅིག་པོ་བསད་པ་ལ་བརྟེན་ནས་དེས་མི་དེ་རྣམས་མ་བསད་པའི་རྒྱུ་མཚན་གྱིས་དེ་ངན་སོང་དུ་མི་སྐྱེ་བའི་དགེ་རྩ་དེ་ཐོབ་པར་བཤད་པ་ཡིན་གྱི། དེང་སང་རང་དོན་གྱི་རྙེད་པའི་ཕྱིར་མཐུ་བྱེད་པ་དང་དེ་མི་འདྲ། རྡོ་རྗེ་ཐེག་པ་ནས་མཐུ་བྱེད་པར་བཤད་པ་དེ་ནམ་མཁས་ཁྱབ་ཚད་ཀྱི་སེམས་ཅན་ཐམས་ཅད་བསད་པ་ལས་བསྲུང་བ་ཡིན་གྱི། བསད་པའི་དགོས་པ་ཡང་སེམས་ཅན་གྱི་ཆ་དང་རྣམ་ཤེས་ཀྱི་ཆ་འགོག་པ་ལ་དགོངས་པ་ཡིན་གྱི། སེམས་ཅན་དང་རྣམ་ཤེས་ཀྱི་ཆ་འགག་པའི་ཐབས་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཕྲིན་ལས་ལ་ཡོད་པ་ཡིན་གྱི། འོ་ཅག་སོ་སོའི་སྐྱེ་བོ་ལ་སེམས་ཅན་གཞན་གྱི་རྣམ་ཤེས་ཀྱི་ཆ་འགག་པའི་ཐུགས་རྗེ་མི་དགོས། རང་སེམས་ནང་དུ་མཉམ་པར་བཞག་པ་ཐུན་རེ་ལ་ཡང་མཚན་མའི་རྣམ་རྟོག་དུ་མས་གཡེང་བ་མ་མཐོང་ངམ། དེས་ན་དེང་སང་ང་ལ་མཐུ་ཡོད་ཟེར་བའི་ཆོས་པ་དེ་ག་ན་འདུག་ཀྱང་མེའི་ཕུང་པོ་ལྟར་རང་གཞན་བསྲེགས་པས་དེ་ལ་བག་ཟོན་གྱིས་ཤིག །དེང་སང་གི་ཆོས་པ་འདི་ཀུན་གྱི་རྩར་ཕྱིན་པས། མཁས་བཙུན་བཟང་གསུམ། ཚེ་བློས་བཏང་གི་མཛད་པ་གང་ཡང་མེད་པར་ངེད་ཀྱི་བླ་མ་འདི་རྡོ་ལ་ཞབས་རྗེས་བཞག་བྱ་བའམ། ལྷ་མཐོང་བྱ་བའམ། མངོན་མཁྱེན་ཡོད་བྱ་བའམ། སྐྱེ་བ་དྲན་ཟེར་བ་སོགས་ཁོ་ནའི་ལབ་སྨྲ་མཁན་རྐྱང་པ་རེད། དེ་ཚོ་ལ་ཡོན་ཏན་དེ་རྣམས་ཡོད་རེ་ཤི་སྙམ་པ་བྱུང༌། དེའི་དོན་ཚེ་འདི་བློས་མ་ཐོང་བར་ཡོན་ཏན་དེ་དག་ཡོང་བར་མི་སྲིད། ཚེ་བློས་ཐོང་ན་ཡོན་ཏན་དེ་གཞན་ལ་བཤད་ན་ཟང་ཟིང་གི་རྒྱུར་འགྲོ་དགོས་པས། དེ་བཤད་པ་གར་སྲིད། ལར་སོ་སོ་ཐར་པ་ལྟར་ན་ཡོན་ཏན་དེ་ལྟ་བུ་ཡོད་ཀྱང་བཤད་ན་མི་ཆོས་བླ་མའི་རྫུན་སྨྲས་པའི་ལྟུང་བྱེད་དུ་བཤད་ལ། བྱང་ཆུབ་སེམས་དཔའ་ལྟར་ན་དགོས་པ་ཁྱད་པར་ཅན་དང་མི་ལྡན་པར་རང་རྒྱུད་ཀྱི་ཡོན་ཏན་གཞན་ལ་གར་སྒྲོག །རྡོ་རྗེ་ཐེག་པ་ལྟར་ན་ནི་རྣལ་འབྱོར་པའི་རྒྱུད་ཀྱི་ཡོན་ཏན་སོ་སོའི་སྐྱེ་བོ་ལ་བསྒྲགས་ན་གསང་བ་སྒྲོག་པའི་རྩ་ལྟུང་དུ་འགྲོ་བས་གཞན་ལ་སྒྲོག་གར་སྲིད། དེང་སང་ནི་མངོན་ཤེས་དང་རྫུ་འཕྲུལ་ཡོད་པ་ཡིན་ཟེར་བའི་བླ་མ་འདི་རྣམས་ལ་ཆོས་འབྲེལ་ལོ་བརྒྱ་བར་དུ་ཞུས་པ་བས་སྨོན་ཐུང་ཚར་གཅིག་བཏོན་པའི་དགེ་བ་དེ་མི་དགའ་རེ་ཤི། དུས་དེང་སང་ནི་ཐབས་ལམ་བྱེད་ཟེར་བས་ལུང་པ་ཁེངས་འདུག་སྟེ། དེང་སང་ནི་བོད་གངས་ཅན་གྱི་ཁྲོད་ན་གསང་སྔགས་རྡོ་རྗེ་ཐེག་པ་ནས་བཤད་པའི་ཐབས་ལམ་པ་དེ་ཡོད་རེ་ཤི། དེའི་རྒྱུ་མཚན། དཔལ་མར་མེ་མཛདཀྱིས། གང་ཟག་ཇི་ལྟ་བུ་ཞིག་གིས་ཆགས་ལམ་བསྟེན་ཅེས་ནས། ལུས་ལ་འཁྲིག་པའི་བདེ་བ་མི་འཆར་བ་དང༌། ཡིད་ལ་འདོད་ཆགས་ཀྱི་རྣམ་རྟོག་མི་འཆར་བ་ཞིག་གིས་ཆགས་ལམ་བསྟེན་པར་གསུངས་ཀྱི། ད་ལྟའི་ལུས་སེམས་འདིས་ནི་རྡོ་རྗེ་ཐེག་པ་ནས་བཤད་པའི་ཆགས་ལམ་མཚན་ཉིད་པ་དེ་བསྒོམ་པར་མི་རུང་བར་གསུངས་སོ། །
འོ་ན་འགའ་ཞིག་གིས་འདོད་ཆགས་དང་འཁྲིག་པའི་བདེ་བ་མེད་ན་ཐབས་ལམ་ཅི་བྱེད་ཟེར། ཁྱོད་ཀྱིས་སྨྲ་བ་དེ་ཀྱེ་མ་ཀྱེ་ཧུད་ཁྱོད་ལ་ཅི་ཞིག་བྱུང༌། ཅི་ཞིག་ངན་པ་འདི་འདྲ་བ་མནོས། གསང་སྔགས་ནས་བཤད་པའི་ཆགས་ལམ་དེ་འདོད་ཆགས་འཕེལ་བའི་ཐབས་དང༌། འཁྲིག་པའི་བདེ་བ་བསྐྱེད་པའི་ཕྱིར་གོ་བར་འདུག་ན། དེ་ལྟར་ན་ནི་ལས་དེ་མི་ཚངས་སྤྱོད་ཡིན་པས། གསང་སྔགས་ནས་བཤད་པའི་ཆགས་ལམ་དེས་ངན་སོང་བསྒྲུབ་པར་སོང་འདུག་ན། ངེད་ཀྱི་བློ་ལ་ཤར་བ་ལྟར་ན་ནི་གསང་སྔགས་ནས་བཤད་པའི་ཆགས་ལམ་དེ་ཁམས་གསུམ་པའི་འདོད་ཆགས་དང་འཁྲིག་པའི་བདེ་བ་སྤོང་བའི་གཉེན་པོར་གོ །མདོར་ན་ཁོ་བོའི་མཁན་པོའི་ཞལ་ནས། ལུས་ལ་བདེ་སྡུག་གི་ཚོར་བ་ཡོད་པ་དང༌། སེམས་ལ་བདེ་སྡུག་གི་ཚོར་པ་ཡོད་པ་དེ་སྲིད་དུ་གསང་སྔགས་ནས་བཤད་པའི་ཆགས་ལམ་དེ་བྱེད་པར་མི་རུང་གསུང་བ་གཞན་ལ་བསྒྲགས་པ་ན། ཨའུ་ཙི་བ་རློམས་པ་ཞིག་གིས། དེས་ན་རོས་ཐབས་ལམ་བྱེད་པ་ཨེ་ཡིན་ཟེར། ཨ་ཙ་མ་དེས་སྨྲ་བ་དེ་དམ་པའི་ཆོས་ཡིན་ངོ་ཤེས་པ་ལ་ཐོས་པ་མ་སོང་ཞིང༌། དགེ་བཤེས་བཟང་པོ་དང་མ་མཇལ་བའི་རྐྱེན་ཡིན་པས། འདི་རང་སྐྱོན་ཆེ་བསམ་པ་བྱུང༌། འདི་ཚོ་ནི་དངོས་པོ་གཤིས་ཀྱི་གནས་ལུགས་ལྟར་བྲིས་པ་ཡིན་གྱི། གཞན་ཁྱད་དུ་གསོད་པ་དང་སྨ་འབེབས་པའི་ཕྱིར་བྲིས་པ་ཡིན་ན་དཀོན་མཆོག་གི་བཀའ་ཆད་ཐོངས། ལར་གྱི་སྐྱོན་འདི་ཚོ་གཞན་ལ་ཡང་ལོས་གནས་ཏེ། ང་རང་གི་མྱོང་བ་ལ་བཀར་ནས་བསམ་བློ་བཏང་བས་ང་རང་ལ་ཡང་བལྟས་ན་ང་རང་ཁོ་ནའི་སྐྱོན་དུ་འདུག །གཞན་ལ་བལྟས་ན་གཞན་ཁོ་ན་ལ་སྐྱོན་འདི་གནས་པར་འདུག་པས། དུས་སྙིགས་མར་རང་གཞན་ཐམས་ཅད་སྐྱོན་གྱི་ཕུང་པོར་མ་གཏོགས་པ་ཡོན་ཏན་སྣ་རེ་ཡོད་པའང་མ་མཐོང༌། དེ་མ་མཐོང་བ་དེ་ཡང་ང་རང་གིས་ལན་པ་ཡིན་ཏེ། ང་རང་ངན་པའི་རིགས་མཐུན་ལ་དེ་ལྟར་དུ་སྣང་བ་ཡིན་ལ། ཁོང་གཞན་ལ་སྐྱོན་གནས་པ་དེ་ཡང་ཚོགས་མ་བསགས་པ་དང་སྒྲིབ་པ་མ་སྦྱངས་པ་རྣམས་ལྷན་ཅིག་འདུས་པ་ཡིན་ཏེ། དཔེར་ན་དམྱལ་བ་ལྕགས་བསྲེགས་ཀྱི་ས་གཞིར་འཁོད་པའི་སེམས་ཅན་རྣམས་ནང་ཕན་ཚུན་སྡུག་བསྔལ་བར་མཐོང་བ་བཞིན་ནོ། །འདི་འདྲ་རེ་བསམས་ན་སྙིང་ཚ་ཁམ་པ་རེ་འོང་བར་འདུག་སྟེ། ང་དང་ནི་ཆོས་མི་དྲན་པར་གདའོ། །དེས་ན་ཉིན་མཚན་དུ་སློབ་གཉེར་འདྲ་ཕྲན་བུ་བྱེད་པ་འདི་ཚོ་ཐམས་ཅད་ཚེ་ཟད་པའི་ལག་ཆ་ཙམ་མ་གཏོགས་རང་རྒྱུད་ཀྱི་གཉེན་པོར་འགྲོ་བ་མ་བྱུང༌། གཞན་ཚོས་ཀྱང་ཆོས་མང་དུ་ཤེས་པ་དང༌། མང་དུ་བསྒོམས་པས་ཀྱང་རང་རྒྱད་ཀྱི་ཉོན་མོངས་ཀྱི་གཉེན་པོར་མི་འགྲོ་བ་དེ་བདེན་པར་གདའ། རང་ལ་མྱོང་ཐོག་ནས་བཀར་ན། ཁོ་བོ་ལ་འདོད་ཆགས་ཤིག་གདའ་ན། ཞེ་སྡང་ཞིག་གདའ་ན། ཕྲག་དོག་ཅིག་གདའ་ན། སེར་སྣ་ཞིག་གདའ་ན། ཚེ་འདི་པ་ལ་གྲགས་སྙན་འདོད་ལུགས་ཤིག་གདའ་ན། ཉོན་མོངས་པའི་ཐོག་ཏུ་གཉེན་པོ་ནི་ཆུང་ན། གང་ས་ནས་ཀོ་ལོང་གི་དམ་ལུགས། འཛིན་པའི་ཆེ་ལུགས། སྒོ་བཞིའི་ཕྱོགས་གང་ནས་བལྟས་ཀྱང་རང་གིས་རང་ལ་བཅོས་མི་ཐུབ་པའི་མི་རིགས་སུ་གདའ་བས། རང་ལ་རང་ཡི་མུག་པ་ལས་མེད་དེ། འོན་ཀྱང་ཕོ་བཟོ་བྱེད་པ་འདིའང་ཚེ་བློས་མ་ཐོངས་བའི་རྫུ་བག་བྱེད་པ་འདི་རང་མགོ་རང་གིས་བསྐོར་ནས་གདའོ། །དོན་རྩ་བར་ང་ཡི་ལུས་ངག་ཡིད་གསུམ་གྱི་རྣམ་ཐར་ལ་བལྟས་ན་ཕྱི་ནང་འཛོལ་ནས་གདའོ། །ཆོས་དང་རྒྱུད་གཉིས་ཐ་དད་དུ་སོང་ནས་གདའོ། །ཁ་བཤད་དང་ལག་ལེན་ཐ་དད་དུ་སོང་ནས་གདའོ། །འདི་འདྲར་སོང་ནས་མི་གཞན་གྱི་བླ་མ་བྱེད་པ་དང༌། ཆོས་འཆད་པ་སྐད་བྱེད་པ་འདི་རང་གིས་རང་ལ་ཞེ་ཁྲེལ་བར་གདའོ། །འདི་ཚོ་སྣང་ཤས་ལངས་པའི་ཁ་ཙམ་ཚིག་ཙམ་ཡིན་ན་དཀོན་མཆོག་དཔང་པོར་བཞུགས།
ལར་ཡང་མི་གཞན་གྱིས་གཞན་མི་ཐུབ། རང་གིས་རང་ཐུབ་པ་རྐྱང་པ་ཡིན། ང་ལྟ་བུའི་ཉོན་མོངས་པ་བདོ་ལུགས། གཉེན་པོའི་ཞེན་ལུགས། ཚེ་འདི་ལ་སྲིད་ལུགས་ཀྱིས་ད་ལན་ནས་མི་ང་རང་རེ་ཞིག་ལ་འཁོར་བའི་རྒྱ་མཚོ་འདིར་སྡུག་བསྔལ་ཡུན་རིང་དུ་མྱོང་དགོས་པར་གདའ། སྤྱིར་རྫུན་ཚད་ཚུད་ལབ་བའི་མི་རིགས་ང་མིན། སེམས་ལ་གང་ཤར་གཡོ་སྒྱུ་དང་བྲལ་བར་ཁར་འདོན་པའི་མི་རིགས་ཅོལ་ཆུང་ངེ་བ་ཞིག་ཡིན་ཅིང༌། འདི་རྣམས་ཀྱང་ཡིད་ལ་གང་ཤར་ལྟར་བྲིས་པ་མ་གཏོགས་བསམ་མནོ་བཏང་ནས་བྲིས་པ་མིན། ང་རང་གི་ཚན་ཆོས་མ་དྲན་པའི་རིགས་དགེ་བཤེས་པོ་ཏོ་བ་ལྟར་འཆི་བ་དྲན་པ་ལྟ་ཅི་སྨོས་ཀྱང༌། ད་ནི་ལུས་པོ་ཡང་རྒས་འདུག་སྙམ་པའི་ཡི་མུག་ནི་ཞག་རེ་ལ་ཐེངས་བཞི་ལྔ་རེ་སྐྱེ་བར་འདུག །དེ་སྐྱེ་བ་དེ་ཡང་ཚེ་བློས་མ་ཐོངས་ནས་སྐྱེ་བར་གདའ་སྟེ། འཇིག་རྟེན་གྱི་རང་ཆེ་བའི་བྱ་བཞག་མང་པོ་བྱེད་པ་ལ་རང་དང་རྒས་འདུག་སྙམ་པའི་བློ་སྐྱེས་པ་མ་གཏོགས། དེ་ཡང་ཆོས་དྲན་ནས་རང་རྒས་པ་ལ་ཡི་མུག་པའི་ཚན་དུ་མི་གདའ། དེང་སང་གི་ཆོས་པ་ཀུན་བློ་ཆོས་ལ་མ་ཁེལ་ནས་རྒས་ཁར་སྡུག་བསྔལ་གྱིས་དོགས་ནས་ནོར་སོག །མི་སེམས་འཛིན། བུབ་རྟེན་རེ་ཅི་ནས་ཀྱང་ཚོལ་བ་དེ་ཆོས་ལ་ངེས་ཤེས་མ་སྐྱེས་པས་ལེན། དམ་པའི་ཆོས་ལ་བློ་ཞིག་ཁེལ་ན་བུབ་རྟེན་ཆོས་ལས་བཟང་བ་མི་ཡོང༌། རྒས་བཞིན་ཇི་བཟང་ཇི་བཟང་ལ་འགྲོ་བས། ཆོས་པ་གཤའ་མ་ཞིག་རྒས་ཀར་ཁམས་གསུམ་ཐམས་ཅད་ཀྱིས་ཞབས་ལ་འདུད་པ་ཞིག་འོང་པ་ཡིན། ཆོས་རང་ཚུལ་བཞིན་བྱས་ན་རྒས་ཁར་སྡུག་དོགས་མེད༌། མདོར་ན་རྒས་ཁའི་ལོ་བཞི་ལྔ་རེའི་བུབ་རྟེན་ལ་རྩོལ་བ་འདི་བཞིན་བྱེད་ན། སྐྱེ་བ་ཕྱི་མའི་སྐྱེ་བ་དེ་སྙེད་ཀྱི་བུབ་རྟེན་ལ་རྩོལ་བ་མི་འདོན་པ་འདི་འཁྲུལ། ཚེ་འདི་རྒས་པའི་སྡུག་བསྔལ་དེ་རང་ཁོ་ན་ལ་ཡོང༌། ཕྱི་མའི་སྡུག་བསྔལ་འདི་སྡང་བའི་དགྲ་ལའང་ཡོང་བ་འདྲ་ན། ཕྱི་མའི་སྡུག་བསྔལ་ཡོང་པ་ལ་སེམས་ལ་རེ་དོགས་མི་འཆར་བ་འདི། ལས་རྒྱུ་འབྲས་ལ་ཡིད་མ་ཆེས་པའི་ཆོས་པའི་མཚན་ཉིད་དུ་གདའ། ཁ་ཅིག་ཆོས་བྱེད་པ་ལ་ཆོས་རྒྱགས་མེད་ཟེར་ནས་ཆོས་མི་བྱེད། སྡིག་བྱེད་པ་ལ་སྡིག་རྒྱགས་མ་རྙེད་ཟེར་ནས་མི་བཤོལ་བར་སྡིག་པ་ལ་ངང་གིས་འཇུག་པ་ཁོ་ནར་སྣང༌། མདོར་ན་འཁོར་བའི་སྡུག་བསྔལ་མ་བསམ་པའི་མི་རིགས་ལ་ལ་དང་པོ་འཇིག་རྟེན་པའི་ཁྱིམ་ཆུང་ངུ་ཞིག་ནས་རབ་བྱུང་བྱས་ཀྱང་རབ་བྱུང་བྱས་པ་དང༌། འཇིག་རྟེན་པའི་རྒྱལ་པོའི་ལོངས་སྤྱོད་དང་དཔུང་བུ་རྟ་སྒྲུབ་མཁན་ཁོ་ནར་སྣང་བས། ཆོས་བྱས་ནས་བདག་འཛིན་ཇེ་དམ་དུ་སོང་ལུགས་འདིས་དམ་ཆོས་བྱས་ཀྱང་ཆོས་ལྟར་སྣང་དུ་མ་སོང་ངམ། ལར་དེང་སང་གི་ཆོས་པ་འདི་རྣམས་ཆོས་ནས་བཤད་པ་ལྟར་བྱས་ན་སྡུག་བསྔལ་གྱིས་དོགས། སྡིག་པ་བྱས་ན་སྐྱིད་དུ་རེ་ནས་ལག་ཐོབ་ཅུང་ཟད་རེ་བྱུང་ན་སྙིང་ལ་དྲན་ཚད་བྱེད་པར་གདའ། དགེ་བཤེས་ཀུན་གཞན་ལ་བསྔོ་བའི་ཡོན་བཤད་ཙམ་རེ་བྱེད་ནའང༌། ལོངས་སྤྱོད་ལ་སྙིང་པོ་མེད་པ་ཡིན་ཟེར་ནས་བདེན་བདེན་སྐད་ཟེར་ཏེ། རང་རེ་བློ་ཕུགས་ནོར་ལ་གཏད་པ་དེ་ཡི་མུག །རང་རེས་ཆོས་ནས་བཤད་པ་དེ་མི་གཞན་ལ་འཆད་ཀྱང་རང་རེ་ལག་ལེན་དུ་ཆོས་མིན་བྱེད་པ་གཉིས་སྟབས་གཅིག་ཏུ་བྱས་པས། མི་གཞན་ཆོས་ལ་བཀོལ་གར་བཏུབ། ཁྱི་རྡུང་བཏག་གི་དོན་དུ་བོས་ཀྱང་གར་འོང༌།
རྒྱུ་མཚན་དེས་ན་བླ་མ་བཟང་པོ་ཡིན་ཟེར་བ་ལ་འཁོར་ངན་འབྱུང་པ་དེའང་བླ་མའི་སྐྱོན་ཡིན། བླ་མ་བཟང་པོར་གྲགས་ཀྱང་དོན་ལ་བླ་མ་ངན་པའི་གུས་ཡིན་ཏེ། བླ་མ་ངན་པའི་རྣམ་ཐར་དང་ཕྱག་སྲོལ་དེ་སློབ་མ་ལ་འགོས་པ་ཡིན། འགའ་ཞིག་གིས་ཟེར་ནས་དབྱར་དགུན་སྒྲུབ་པ་བྱེད་པ་ལ། སྟོན་དཔྱིད་ནས་མར་གྱི་བསོད་སྙོམས་བྱེད་དགོས་པ་ཡིན། ཉོ་ཚོང་ཕྲན་བུ་རེ་གྱིས་ལ་དངོས་པོ་ཕྲན་ཚེགས་རེ་མེད་ན་བླ་མས་ཀྱང་ཐུགས་ལ་མི་འདོགས། གྲོགས་པོ་ཀུན་གྱིས་ཀྱང་སྤྲང་པོ་ཟེར་ནས་བརྙས་པར་གདའ་ཟེར་ཏེ། ཁོ་བོ་ནི་སྟོན་དཔྱིད་རྣམ་གཡེང་ལ་བཏང་ནས་དབྱར་དགུན་སྒོམ་རྫུ་རེ་བཏབ་པ་ལས། འཚོ་བ་གང་ཕྱིད་བྱས་པ་འདི་ལེགས་ཆེ་བར་གོ། མུ་གེས་ནི་ནམ་ཡང་བྱ་བྱིལ་རྣམས་ཀྱང་མི་ཤི་ན། འོ་སྐོལ་མི་སྨྲ་ཤེས་དོན་གོ་བ་མི་འཆི་ལས་ཆེ། ཅེས་ཀྱང་མུ་གེ་འཆི་ཡིས་དོགས་ན། གཙང་མགུར་མོ་དང༌། ལྷ་ས་འདྲ་བའི་ཚོང་འདུས་ཤིག་ཏུ་ལམ་ཟན་བསྒུགས་ན་ཡང་མུ་གེས་མི་ཤི་བ་ཙམ་ཞིག་ལོས་འོང༌། ཁྱི་འཁྱམས་སྟོང་ཕྲག་མང་པོའང་ལམ་ཟན་བསྒུགས་ནས་མུ་གེས་མ་ཤི་བར་འདུག་ན། འོ་སྐོལ་མུ་གེས་མ་ཤི་ཙམ་ཞིག་ལོས་འོང༌། ངས་བསྟེན་པའི་བླ་མ་དེ་རྣམས་ནི་ནོར་དང་ས་རྡོ་རྣམས་གོང་ཐང་མཉམ་པས་ནོར་ལ་རྩིས་མེད་པ་ཁོ་ན་ཡིན་པས། བླ་མ་ལ་ནོར་གྱིས་མགོ་འཁོར་བའི་ཚན་དུ་མི་འདུག །གྲོགས་པོ་ཀུན་གྱིས་སྤྲང་པོ་ཟེར་ནས་བརྙས་ཀྱང་སྤྲང་པོར་ཡིན་པ་དེ་ཤེས་འདོད་ཡིན་པས། སྤྲང་པོ་མིང་ཆེ་གེ་འདི་ཞེས་པ་ཞིག་བྱུང་ན་བསམ་དོན་འགྲུབ་པ་ཡིན། ལར་གྲོགས་དང་འགྲོགས་པར་སྤྲང་པོ་ཟེར་བའི་བརྙས་ཐབས་ཅན་ལ་གཉེན་པོ་ཆེད་དུ་གཉེར་ནས་བསྒོམ་དགོས་པར་མི་འདུག་གམ། མདོར་ན་དེང་སང་བསམ་པ་འཁོར་བ་ཞིག་བསམས་ན་སྦྱོར་བ་ཡང་དེ་ལྟར་བསྒྲུབ་པར་མི་འདུག་གམ། བསམ་པ་མྱང་འདས་ཤིག་བསམས་ན་སྦྱོར་བ་ཡང་འཁོར་བ་ལས་ཅི་ཐར་བྱེད་པར་མི་འདུག་གམ། ལར་ཡང་ཆོས་པ་བྱ་བ་དེ་ཆོས་ནས་བཤད་པ་བཞིན་རང་གིས་ལག་ལེན་དུའང་བྱེད། རང་གིས་ལག་ལེན་དུ་བྱས་པའི་ཆོས་དེ་རང་གིས་ཇི་ལྟར་ཉམས་སུ་མྱོང་བ་བཞིན་བཤད་དགོས་པ་ཡིན། རང་ཆོས་བཞིན་མི་བྱེད་པར་མི་ལ་ཆོས་བཤད་ཀྱང་ཕ་རོལ་པོ་དེས་བསྒོམ་ལོ་དང་སློབ་ལོ་རེ་བྱས་ཀྱང་ཚིག་པོ་ཏི་བཞི་ལྔ་ཙམ་རེ་ལོབས་པ་དང༌། སེམས་གནས་ཙམ་རེ་སྐྱེ་སྲིད་ཀྱང་སློབ་མ་དེ་ཚེ་འདི་ལ་ཞེན་པ་ལོག་ནས་ཉོན་མོངས་པའི་གཉེན་པོར་འགྲོ་བའི་ཆོས་མི་ཡོང་བར། ཕྱིས་བླ་མ་ལ་སྐྱོན་འཚོལ་ཞིང་རང་དང་བླ་མའི་སྐྱོན་དེ་རང་དང་ཉེ་ཚད་ལ་བཤད་པའང་ཡོད་དོ། །དེ་ཡང་བླ་མའི་སྐྱོན་ཡིན་ཏེ། བླ་མས་ཆོས་ཁ་ནས་བཤད་པ་དང༌། ཁོ་རང་གི་ལག་ལེན་གཉིས་རྒྱབ་བསྣོལ་དུ་སོང་བས་ན། སློབ་མས་དེ་ལ་ངེས་ཤེས་གར་སྐྱེ། མཛེ་ཕོས་བྱ་ཁྱུང་གི་སྒྲུབ་ཐབས་གཞན་ལ་བཤད་ཀྱང་ཉན་མཁན་མི་ཡོང་བ་དང་འདྲ། དེང་སང་གི་དུས་ན་ཁ་ངོ་མཚར་བ། རྒྱུ་ཕྱུག་པ། ཕོ་ཚོད་ཆེ་བ། འདུན་མ་མཁས་པ། འཁྱུགས་ལག་ཆེ་བ། སྦྱོར་བ་བཟོ་བ་དེ་ལ་བླ་འཚོང་དང། བླ་འདྲ་རྣམས་ཀྱིས་ཀྱང་རྩིས་ཆེ། མཆེད་གྲོགས་རྣམས་ཀྱིས་རྩིས་ཆེ། དཀོན་མཆོག་ལ་དད་པ་ཅན། འཇིགས་པ་ལ་འཇིགས་ནས་བཟོད་བླགས་མེད་པ་རྣམས་ལ་ཀླད་མེད་དང་ཅོལ་ཆུང་ཡིན་ཟེར་བའམ།
ཡང་ན་ཁོ་ཡི་དེ་ལ་ཨ་རྫུ་དང་རྫུན་ཡིན་ཟེར་ནས། མདོ་མེད་འདི་འདྲ་ཟེར་ནས་བླ་འཚོང་དང་བླ་འདྲ་རྣམས་ཀྱིས་ཐུགས་ལ་མི་འདོགས། ཉེ་འབྲེལ་གྲོགས་བཤེས་རྣམས་ཀྱིས་ཀྱང་ཕན་མི་འདོགས་པའི་སྟེང་དུ་བརྙས་བཅོས་བྱེད་ཅིང་ཐབས་ཀྱིས་སྤང་བར་གདའ། ཕོ་ཚོད་ཅན། ནོར་ཆེ་བ། འདུན་མ་མཁས་པ། སྐྱེ་གཟུགས་ལེགས་པ། ཁས་བཙན་པ། སྒོ་དྲག་པོ་དེ་བྱང་ཆུབ་བསྒྲུབ་པ་དང་འགལ་བ་ཡིན་པས། བླ་འཚོང་དང་བླ་འདྲས་ཐུགས་ལ་འདོགས། མགོ་མི་ཡོང་ནའང་ཕུགས་གར་མ་སླེབས། ཉེ་འབྲེལ་གྱི་རྩིས་ཆེ་ཡང་ཐུགས་གར་མ་སླེབས། མདོར་ན་དེང་སང་ཆོས་ཤིག་རང་སྙིང་ནས་བྱེད་པའི་མིས་ཚེ་འདིའི་ཁེ་གྲགས་དང་ལོངས་སྤྱོད་འདོད་ཡོན་རྣམས་དགྲ་དང་ཉེས་དམིགས་སུ་མཐོང་ཞིང༌། ཚེ་འདིའི་འདུན་མ་བློས་བཏང་བ་རྣམས་ལ་བླ་མས་ཐུགས་ལ་མི་འདོགས་ཤིང༌། ནོར་ཆེ་བ་ཁ་དྲག་སྒོ་རགས་པ་རྣམས་ལ་ཐུགས་ཀྱིས་འདོགས་པ་དེ་བླ་མ་དམ་པ་མིན། བླ་མ་དམ་པ་མཚན་ཉིས་དང་ལྡན་པ་ཡིན་ན། ཟང་ཟིང་མེད་པར་གཞན་ལ་ཆོས་སྟོན་ཅིང༌། ཆོས་ཚུལ་བཞིན་བྱེད་ན་ཐུགས་ལ་འདོགས་པར་བྱེད་དགོས་པ་ཡིན། ལར་གྱིས་ཆོས་གཤའ་མ་ཞིག་བསམ་བཞིན་བྱེད་འདོད་འདྲ་ཡོད་ན་དང་པོར་རང་སྐྱོན་ཐམས་ཅད་ངོས་བཟུང་ནས་དེ་ནད་ཀྱིས་ཐེབས་པ་ལྟར་བཅོས་དགོས་པར་གདའོ། །ཁོ་བོའི་གོ་བ་ལྟར་ན་ཆོས་པ་བཟང་པོ་དེ་འཆི་བས་འཇིགས་ནས་བརྩོན་འགྲུས་ཅན་ཚེ་འདི་དོན་དུ་མི་གཉེར་བ། དཀོན་མཆོག་ལ་དད་པ་ཅན་དེ་བྱང་ཆུབ་བསྒྲུབ་པ་ལ་ཉེ་བར་གོ །མི་ཕོ་ཚོད་ཆེ་བ་དང༌། ཕོ་སྒོ་དྲག་པ་དང། འདུན་མ་ལ་མཁས་པ་དེ་ཚོས་ནི་སངས་རྒྱས་དང་བྱང་ཆུབ་བསྒྲུབ་པ་ལ་རིང་བར་གདའོ། །རང་རེའི་བསམ་པ་ལྟར་ན། ཁ་མཆུ་ཡག་ཉེས། འཁྲུགས་རྒྱབ་མཁས་མི་མཁས། བཟའ་ཚང་འཐབ་མོ་བྱེད་མི་བྱེད་ལྷུས་ཐིངས་པ་ལ་ཕོ་ཚོད་ཅན་དུ་གྲགས་པ་དེ་འཁྲུལ་པར་གོ །དེ་ལ་ཕོ་ཚོད་ཅན་ཟེར་བ་མིན། དེ་ལ་ངན་པའི་རྒྱུས་ངན་པ་ལ་ཡོད་ཟེར་བ་དེ་ཡིན། ཕོ་ཚོད་ཅན་ཟེར་བ་དེ་ང་ལྟར་ན། འཁོར་བ་ལ་བདེ་བ་མེད་པར་ཤེས་ནས་འཇིག་རྟེན་གྱི་གཏམ་ངན་ལ་ཇི་མི་སྙམ་པར་ཆོས་པ་རྣམ་དག་ཅིག་མ་བྱུང་ཡང༌། འཇིག་རྟེན་བྱེད་མི་དགོས་པ་ཙམ་ཞིག་བྱུང་ན་དེ་ཕོ་ཚོད་ཆེ་བར་གོ །ཐབས་མཁས་ཤེས་ཆེ་ཟེར་བ་ཡང་དེ་ལ་ཟེར་བ་ཡིན། ཆོས་མཁས་པ་ཡང་དེ་ལ་ཟེར་བ་ཡིན། དེ་ལྟར་མིན་པའི་པག་ཤིའི་ཁ་ལྟ་བུ་ལབ་རྒྱུ་མང་པོ་ཡོད་པའི་མགོ་སྤྲ་བའི་མེ་ཏོག་ལྟར་སོང་བ་ལ་མཁས་པ་ཟེར་བ་མིན། དེའདྲ་བ་ཞིག་བྱུང་ན་བཙུན་པོ་དེ་ཡིན། ཇོ་བོ་བཟང་བ་ཡང་དེ་ཡིན། མངོན་པ་དང༌། འདུལ་བ་དང༌། མདོ་སྡེ་ཡང་དེ་ཡིན། ཐོས་བསམ་སྒོམ་གསུམ་ཡང་དེ་ཡིན། མདོར་ན་ཆོས་ནས་བཤད་ཚད་ལག་ལེན་དུ་བྱེད་དགོས། བྱེད་པ་ཐམས་ཅད་ཀྱང་སངས་རྒྱས་པའི་སྒྲུབ་ཐབས་ཁོ་ན་ཡིན། སངས་རྒྱས་སྒྲུབ་པའི་ཐབས་འདི་ལ་འཇིག་རྟེན་གྱི་བྱ་བྱེད་ཅིག་གདིང་ནས་རང་མ་བོར་ན་རབ་མ་ཐར་པ་འདོམ་གང༌། གླང་ཆེན་ལུས་ཐར་ཀྱང་མཇུག་མ་མི་ཐར་བའི་དཔེར་གདའོ། །
མདོར་ན་འདུལ་བ་ཀཱ་རི་ཀཱ་ནས་དཔལ་ལྡན་དུས་ཀྱི་འཁོར་ལོ་ཕྱིན་ལ་ཆོས་ཇི་ཙམ་ཞིག་གསུངས་པ་དེ་ཐམས་ཅད་གང་ཟག་གཅིག་གི་རང་རྒྱུད་ལ་ཉམས་སུ་ལེན་དགོས་པ་རྐྱང་པ་ཡིན། དེ་ཡིན་ན་ཐམས་ཅད་ལ་མ་ཤེས་པ་བྱེད་ཐབས་མེད་དེ། དེང་སང་ཁྲིད་ཆུང་ཙམ་རེ་དང༌། དཔེ་ལུང་ཙམ་རེ་དང༌། གཞུང་ཆུང་ཙམ་རེས་ཆོག་པར་འཛིན་པར་གདའ་སྟེ། དེ་ཙམ་རེས་ཆོག་ན། སངས་རྒྱས་ཀྱི་བཀའ་འཁོར་ལོ་ཐོག་མཐའ་བར་གསུམ་དུ་དེ་ཙམ་ཞིག་གསུངས་ནས་ཅི་བྱེད། ཁྲིད་ཆུང་གཅིག་བཏབ་པས་ཆོག་མོད། དེས་མ་ཆོག་པ་ཞིག་བྱུང་བ་ཡིན། ལར་གྱིས་དེང་སང་བྱང་ཆུབ་བསྒྲུབ་པའི་ཆོས་ལ་རང་བློས་ཕར་ཆོག་ཚོད་འཛིན་པ་འདི་མ་བཟང༌། བྱང་ཆུབ་སྒྲུབ་པ་ཙམ་མི་དགོས། ཕོར་པ་ཞིག་ལ་ཤན་གཅིག་མགར་བ་ཞིག་གིས་བྱེད་ནའང་ལག་ཆ་གཅིག་གིས་ཆོག་པར་གདའམ། ཐོས་པ་ཆུང་བའི་མི་རིགས་གཅིག་སངས་རྒྱས་བསྒྲུབ་པ་དེ་གདམས་ངག་སྣ་གཅིག་ཞུས་ནས་ངོ་སྤྲོད་ཅིག་བྱས་པ་དང༌། སྦྲུལ་ཤུབས་ནས་བུད་པ་ལྟར་སངས་རྒྱས་ཐོབ་པ་ཞིག་ཡོང་དུ་རེ་བ་ཚོ་ལ་ནི་སྒུག་ཐག་རིང་པོར་ཡོང་བར་གདའོ། །སྤྱིར་འཆི་བ་གཤའ་མ་ཞིག་དྲན་ན། སྡེ་རིས་མི་གཅིག་པ་དང༌། ཆོས་རྒྱུད་མི་གཅིག་པའི་ཁ་འཛིན་དང་ཕྱོགས་རིས་བྱེད་པ་ལག་ལེན་དུ་ལྟ་ཞོག །དེ་འདྲའི་བསམ་པ་རྨི་ལམ་དུའང་མི་འཆར་བ་ཞིག་འོང་བར་འོས་པ་ཡིན་ཏེ། དེའི་དོན་ནི། མྱུར་བར་འཆི་ངེས། ཤི་ནས་འཁོར་བའི་སྡུག་བསྔལ་གྱི་ནང་དུ་འཁོར་བ་ནི་ངེས་པས། དེང་སང་ཐར་པ་དང་ཐམས་ཅད་མཁྱེན་པ་ཞིག་མི་བསྒྲུབ་ཀ་མེད་དུ་གདའ། ཐར་པ་དང་ཐམས་ཅད་མཁྱེན་པ་ཞིག་བསྒྲུབས་ན། དང་པོར་སེམས་ཅན་ཐམས་ཅད་སངས་རྒྱས་ཀྱི་ས་ལ་བདག་གིས་འགོད་པའི་བློ་བཅོས་མ་མིན་པའི་ལྷན་སྐྱེས་ཤིག་སྐྱེ་དགོས་པར་གདའ། དེ་སྐྱེས་པ་དེ་ངེས་པར་ལག་ལེན་དུ་སྦྱོར་དགོས་པར་གདའ། དེ་ལག་ལེན་དུ་མ་སྦྱར་ན་འཇུག་པ་སེམས་བསྐྱེད་རྒྱུད་ལ་མི་ལྡན་པར་གདའ། དེ་མ་ལྡན་ན་ད་ལན་གྱི་མི་ཚེ་དེ་ལ་སངས་རྒྱས་བསྒྲུབ་པའི་སྐལ་བ་དེ་ཆད་སྣང༌། མདོར་ན་སེམས་ཅན་ཐམས་ཅད་ཀྱི་དོན་བྱ་དགོས་སྙམ་པའི་བློ་ལྷན་སྐྱེས་ཤིག་སྐྱེ་བའི་གོང་དུ། ངེས་པར་སེམས་ཅན་ཐམས་ཅད་ལ་ཉེ་རིང་སྙོམས་པའི་ཚད་མེད་བཞི་མི་སྐྱེ་བ་མི་སྲིད། དེ་སྐྱེས་ན་རང་ཕྱོགས་དར་རྒྱས་སུ་རེ་བ་དང༌། གཞན་ཕྱོགས་གུད་ན་ཅི་མ་རུང་གི་བློ་སྐྱེ་བ་མི་སྲིད། མདོར་ན་དེང་སང་བོད་གངས་ཅན་ན་ཚད་མེད་བཞི་རྒྱུད་ལ་སྐྱེས་པ་ཙམ་ཡང་ཡོད་པ་ངས་མ་མཐོང༌། ཚད་མེད་བཞི་ཕྱི་རོལ་པ་དང་ཐུན་མོང་བ་ཡིན། ཚད་མེད་བཞི་ཡི་བློ་ཙམ་མ་སྐྱེས་བར་བསམ་གཏན་དང་པོ་དང་གཉིས་པ་ཙམ་ཡང་མི་ཐོབ་པར་གསུངས་ན། དེང་སང་ལག་ལེན་འདི་བཞིན་དུ་བྱས་ནས། སངས་རྒྱས་བསྒྲུབ་པར་ལས་ལེན་པ་འདི་ཚོ་ལ་ལྟོས་དང༌། ལར་སངས་རྒྱས་ཀྱི་བསྟན་པ་འཇིག་པའི་ཚུལ་ཡང༌། བཅོམ་ལྡན་འདས་ཉིད་ཀྱིས། ངའི་བསྟན་པ་ནི་བདུད་དང་མུ་སྟེགས་ཀྱི་འཇིག་པར་མི་ནུས་ལ། རང་རང་གི་ཉོན་མོངས་ཀྱིས་འཇིག་པར་གསུངས་པའི་དོན་ཡང་དེང་སང་གི་དུས་འདི་ཀ་ལ་མངོན་དུ་གྱུར་སྣང་ཞིང༌། དེ་ཡང་དང་པོར་རབ་ཏུ་བྱུང་བ་རྣམས་སྤྱོད་པ་ལས་ཉམས་ཏེ། སྡེ་པའི་ཚུལ་འཛིན། དེ་ནས་རིམ་བཞིན་ཕམ་པ་བཞི་ལ་ལག་ལེན་དུ་བཏབ་པ་ལ་ངོ་ཚ་མེད་པར་ཕན་ཚུན་དུ་སྤྱོད། དེ་ལྟར་སྤྱད་པས་དགེ་འདུན་གྱི་སྡེ་བླ་མ་བརྒྱུད་པ་དང་བཅས་པ་དང་པོར་སྤྱོད་པ་ལས་ཉམས། སྤྱོད་པ་ལས་ཉམས་པས་ལམ་གང་བསྒོམས་ཀྱང་འབྲས་བུ་མི་སྨིན། བུམ་ཆག་གིས་ཆུ་མི་ཐུབ་པ་དང་འདྲ། མདོར་ན་དེང་སང་བོད་གངས་ཅན་གྱི་ཁྲོད་ཀྱི་དགེ་འདུན་གྱི་སྡེ་འདི་དུམ་བུ་གཉིས་སུ་ངེས་པར་གདའ་སྟེ། དེ་ཡང་ལ་ལ་ཞིག་མི་ཚངས་སྤྱོད་ཀྱི་ཕམ་པ་མངོན་དུ་གྱུར་པ་ལ་ཆོས་ཀྱི་སྙིང་པོར་བྱེད་པའི་སྡེ་ཚན་ཞིག་དང༌། ལ་ལ་ཞིག་སྲོག་གཅོད་མ་བྱིན་ལེན་ཆོས་ཀྱི་སྙིང་པོར་བྱེད་པའི་སྡེ་ཚན་གཉིས་སུ་འདུས་གདའ། སྤྱིར་དགེ་འདུན་ལ་གནོད་ཅིང་འཚེ་བ་ཡང་སངས་རྒྱས་ཀྱི་བསྟན་པ་འགྲིབ་པའི་ཚེ་ནག་ཕྱོགས་ལ་དགའ་བའི་ལྷ་རྣམས་མིའི་སྙིང་ལ་ཞུགས་ནས་དགེ་འདུན་གྱི་སྡེ་ལ་ཐབས་སྣ་ཚོགས་པས་གནོད་པར་བྱེད་ལ། དེའི་དགེ་འདུན་དེ་དག་ཀྱང་སེམས་རྒྱུད་མ་རུངས་བས་ལན་རྒོལ་ཞིང་སྐྱེ་བོ་མང་པོའི་སྲོག་གཅོད་པར་བྱེད་ཅིང༌། དེ་བྱས་མ་ཐག་འཛམ་གླིང་འདིར་སངས་རྒྱས་ཀྱི་བསྟན་པ་རྫོགས་པར་གསུངས་པ་དེའི་དུས་ལ་བབས་སྣང༌། སངས་རྒྱས་ཀྱི་བསྟན་པ་མེད་པའི་རྗེས་སུ་དགེ་སློང་གི་སྡོམ་པ་ལ་སྐྱོན་མ་བྱུང་བའི་དགེ་སློང་གི་སྡོམ་པའང་རང་དགར་གཏོང་བར་བཤད་ཅིང༌། ལམ་བསྒོམས་ཀྱང་འབྲས་བུ་མི་ཐོབ་པར་བཤད། སྔོན་དགྲ་བཅོམ་པ་དགེ་འདུན་འཕེལ་གྱིས་ལུང་བསྟན་པའི་སངས་རྒྱས་ཀྱི་བསྟན་པ་འཇིག་ཚུལ་གསུངས་པ་རྣམས་མཐོང་བ་ན། དྲན་པ་སྟོར་བ་ཙམ་གྱི་སྡུག་བསྔལ་ཡོང་བར་སྣང་བ་ལ། དེང་སང་བསྟན་པ་རིམ་གྱིས་འཇིག་ཚུལ། ནམ་མཁར་སྤྲིན་ཡལ་ཡལ་དུ་འགྲོ་བའི་དུས་འདིར། རང་རེ་ཚོ་ལྷན་ཅིག་ཏུ་སྐྱེས་པ་འདི་བསོད་ནམས་ཟད་པ་ལ་ཨང༌། ལར་རང་རེ་ཚོ་མི་ལུས་ལན་གཅིག་ཐོབ་པའི་དུས་འདིར་སངས་རྒྱས་ཀྱི་བསྟན་པ་འཇིག་པ་དང་འཕྲད་པ་འདི་ཡི་མུག
ཡང་ལ་ལ་ཞིག་ཆོས་གཤའ་མ་ཞིག་བྱེད་ན་རང་ལ་སྟོབས་ཡོད་དགོས་པ་ཡིན། སྟོབས་མེད་ན་གཞན་གྱི་ངོ་བསྲུང་དགོས། བྱ་བ་གཞན་ལ་རག་པ་ཡིན། སྟོབས་ཡོད་ན་རང་གིས་ཆོས་བྱེད། གཞན་ཆོས་ལ་བཀོད་ཟེར། རང་སྟོབས་ཆུང་དུས་སུ་ཆོས་མི་དྲན་ལུགས་འདི་ལ་བལྟས་ན། སྟོབས་ཆེར་སོང་ན་སྡིག་པ་བྱེད་པ་མིན་པ་ཆོས་བྱེད་རེ་མནས་ཐོན་པར་གདའ། རང་གིས་ཆོས་མི་དྲན་ལུགས་འདི་ལ་བལྟས་ན། གཞན་ཆོས་ལ་མི་བཀོལ་བ་རྡོ་སྲེག་ལོན་པར་གདའ། སྟོབས་ཡོད་པ་དང་དབང་ཆེ་ཞིང་བསྟན་པ་ལ་བྱ་བ་མི་ཡོང་བར་གདའ། དེའི་དོན་བསྟན་པ་དེ་རང་རང་འཁོར་བ་ནས་ཅི་ཐར་གྱི་ཐབས་ལ་འབུང༌། གཞན་བདེ་བ་ལ་བཀོད་པ་ལ་བསྟན་པའི་བྱ་བ་ཟེར་བ་ཡིན། རང་འཁོར་བ་ནས་ཅི་ཐོན་བལྟ་བ་ལ། ཀློག་པ་ཐོས་བསམ་གྱི་འཁོར་ལོ། །སྒྲུབ་པ་བསམ་ཏན་གྱི་འཁོར་ལོ་འདི་ཙམ་ཞིག་བྱེད་རྒྱུ་ཡོད་པ་ལ། དེ་མི་བྱེད་པར་སྟོབས་ཆེན་དབང་ཆེན་གྱི་བྱ་བ་བསྒྲུབ་ཅིང་སྡོད་དགོས་པ་རྒྱབ་བསྣོལ་ཡིན། ཡང་ལ་ལ་ཞིག་གིས་ཟེར་ཙ་ན། རང་ལ་གྲྭ་སློབ་དང་ཁྱེར་ཁ་ཡོད་པ་ཆོས་བྱེད་པའི་གྲོགས་ཡིན། མ་ཤིའི་བར་དུ་རང་གིས་ལོངས་སྤྱོད། ཤི་ནས་སུ་འདོད་འདོད་ཀྱིས་ཁྱེར་བ་ལ་སྦྱིན་པ་བཏང་བ་ཡིན་ཟེར་སྐད། ངས་ནི་གཏམ་ངན་དེ་འདྲ་རེ་ཐོས་པ་དང༌། སེམས་ལ་བཟོད་བླག་ཀྱང་ཚུགས་ཐབས་མེད་པ་རེ་འོང་བར་གདའ། དེ་ཀ་ཟེར་ཞིང་ལག་ལེན་དུ་འདེབས་པ་ལ་ཚེ་འདི་པ་པ་ཟེར་བ་ཡིན། ཚེ་ཕྱི་མ་དྲན་ན་མ་ཤིའི་བར་དུ་གྲྭ་སློབ་དང་ཟང་ཟིང་ལ་ལོངས་སྤྱོད་ནས། དེའི་ཁ་སྙོད་བསྲིང་ཞིང་དགའ་མགུར་སྦྱངས་མནར་བྱེད་པ་དེ་ལ་འཇིག་རྟེན་པ་ཟེར་བ་ཡིན། ཚེ་ཕྱི་མ་ཞིག་དྲན་ན་དེ་འདྲ་བྱེད་ལོང་མེད་པ་ཞིག་འོང་བ་ཡིན། ཤི་ནས་སུ་འདོད་འདོད་ཀྱིས་མི་ཁྱེར་བར་བར་དོས་བདག་རྐྱེན་བྱེད་དོགས་མེད། ཤི་ནས་སུ་འདོད་འདོད་ཀྱིས་ཁྱེར་ཟེར་བ་ཡང་རྫུན་གྱི་ཚིག་ཡིན། ལར་དེང་སང་མ་ཤི་ན་འདི་འདྲ་ཞིག་བྱེད་ཟེར་ན། མ་ཤི་ན་ཟེར་ནས་རང་ཤི་བ་ནི་རང་གིས་ཐག་ཆོད་པ་ལ་ཤི་བའི་གྲོས་དེ་གྲོས་རར་མི་འཇུག་པར་མ་ཤི་ན་འདི་འདྲ་བྱེད་ཅེས་གྲོས་རར་འདུག་པ་འདི་རྐང་འཆུགས། ལར་རང་རེ་ཤི་བ་ཐག་ཆོད་པ་ལ་སང་ཕོད་འདི་འདྲ་ཞིག་བྱེད། གཞེས་ཕོད་འདི་འདྲ་ཞིག་བྱེད་ཟེར་ནས་མནའ་དང་ཆད་དོན་མང་པོ་བྱེད་པར་གདའ་བ་འདི་རྣམས་རང་གིས་རང་ལ་རྫུན་བཏང་བར་གདའ་སྟེ། རང་སང་ཕོད་མི་འཆི་བའི་གདེང་མེད་པ་ལ། སང་ཕོད་མི་འཆི་བའི་གདེང་འཆའ་བ་འདི་ཐམས་ཅད་ཀྱི་ནང་ན་འདི་རང་མཚར། ལར་དེང་སང་སངས་རྒྱས་བསྒྲུབ་པའི་ཕྱིར་ཡིན་ན་དཀའ་བ་ཕྲན་བུ་ཙམ་ཡང་ཁྱད་དུ་གསོད་མི་ནུས། མཐར་ཐུག་ངན་སོང་བསྒྲུབ་པ་ཡིན་པ་ལ། འཕྲལ་ནོར་རམ། ས་གཞིས་སམ། དཔོན་པོ་འམ་ཆུང་མ་ལྟ་བུའི་རེའི་དོན་དུ་རི་ལུང་ཐགས་སུ་བཏགས། ཉིན་མཚན་འཁོར་ལོ་བསྐོར། ལྟོ་གོས་ལ་གྱོང་བསྐུར། གཉིད་བཅག །ཚ་གྲང་གི་སྡུག་བསྔལ་དྭང་ལེན་བྱེད་པར་གདའ། ལར་ཆོས་མང་པོ་ཤེས་པའི་ཁ་ན་ཡང་མི་འདུག །གདམས་ངག་ཟབ་པའི་ཁ་ན་ཡང་མི་འདུག །འོ་ན་བླ་མ་མ་ནོར་བ་ཞིག་དང་ཐུག་ཕྱིན་ཆད་ཚེ་འདི་པའི་བྱ་བ་དང་ཉོན་མོངས་པའི་ཐོག་ལ་གཉེན་པོ་བསྐྱེད་པ་ལ་འབུང་དགོས་པར་གདའ། དཔེར་ན་ཚོང་པ་ལ་རྐུན་མ་བསྲུང་བའི་ཁྱིས་མེལ་ཚེ་བྱེད་པ་བཞིན་དུ་རང་རྒྱུད་ལ་ཆོས་དང་མི་མཐུན་པའི་བློ་ཨེ་སྐྱེ་བརྟགས་ནས་དེ་ལ་འབུར་འཇོམས་སུ་བཏང་བ་གལ་ཆེ་སྟེ། དེང་སང་ལ་ལ་ཞིག་དེ་འདྲ་ལ་འབུར་འཇོམས་བྱེད་མི་དགོས། སྟོང་ཉིད་ཀྱི་ངང་ནས་གྲོལ་བ་ཡིན་ཟེར། སྟོང་ཉིད་ངང་དུ་མཉམ་པར་བཞག་རྒྱུ་ཡོད་ན་ཚེ་འདི་པའི་ཁེ་གྲགས་དང་ཉོན་མོངས་པའི་བློ་སྐྱེ་བ་ཤེས་བྱ་ལ་མི་སྲིད། དེང་སང་སྟོང་ཉིད་དུ་གྲོལ་ཟེར་སྨྲ་བ་ཐམས་ཅད་རྫུན་མའི་ཁ་ནས་འབྱུང་བའི་གཏམ་ཡིན། སྤྱིར་དེང་སང་མི་གཅིག་ལ་བུ་ལོན་ཅིག་ཆགས་ན་རང་ལ་སྙིང་ཉེ་བ་ཀུན་ཁྱོད་རང་བུ་ལོན་ལེན་པ་ལ་སོང༌། ངས་དེའི་བར་ཁང་པ་བསྲུང་བ་ཡིན་ཟེར་མཁན་སྣང༌། ཁྱོད་འཁོར་བ་ལས་ཐར་བའི་ཐབས་དམ་པ་བསྟེན། གདམས་ངག་ཚོལ། ངས་དེའི་གྲོགས་བྱེད་ཟེར་མཁན་སུ་མི་འདུག །དེ་རྩ་བ་ནས་ནོར། མདོར་ན་ཕུན་སུམ་ཚོགས་པ་ཅི་འདྲ་ཞིག་ཡོད་ནའང་ཐམས་ཅད་ལིང་གིས་དོར་ནས་འཆི་དགོས་པར་འདུག་པ་འདི། ཐོག་ཏུ་འོང་མི་འོང་ཐེ་ཚོམ་ཟ་བའི་ལོ་རྒྱུས་ཙམ་ཞིག་ནི་མིན། མངོན་སུམ་དུ་གསལ་བ་དེ་ཡིན། མདོར་ན་ཚེ་འདིའི་བྱ་བ་བྱས་ནས་འཁོར་ལོས་སྒྱུར་བའི་རྒྱལ་པོ་ཐོབ་ནའང་འབྲས་བུ་ལྟོ་གོས་ལ་མ་ཕོངས་པར་བསྒྲུབ་པར་འདུག་སྟེ། འཁོར་ལོས་སྒྱུར་རྒྱལ་ཐོབ་ཀྱང་ཕོངས་སུ་འགྲོ་བ་ཁོ་ནར་སྣང་བས། ཆོག་ཤེས་ཤིག་བྱུང་ན་མཛེ་མོ་རྐང་ལག་ཆད་པ་ཞིག་ལམ་ཁ་རུ་བསྡད་ཀྱང་ཚེ་ཕྱིད་པར་འདུག མདོར་ན་རང་ཉིད་སྟོབས་དང་འབྱོར་པ་དང་མི་རྩིས་ཇི་ལྟར་ཆེ་ཡང༌། ནམ་ཞིག་མར་དཀར་ནང་ནས་སྤུ་བཏོན་པ་ལྟར་ལིངས་ཀྱིས་བོར་དགོས་པ་འདི་སྦྱང་ཞིང་དྲུང་བ་ཀུན་གྱིས་ཀྱང་མ་ཚོར། རྒས་ལ་མྱོང་བ་ཆེ་བ་ཀུན་གྱིས་ཀྱང་རྒྱུད་ཐོག་ཏུ་རང་བྱན་མ་ཚུད་པར་གདའ། དེ་མི་དགོས་ད་ལྟ་ནད་དྲག་པོས་ཐེབས་ཀྱང་འཆི་ངེས་པ་ཅན་རྒྱུད་ཐོག་ཏུ་མི་ཁེལ་བར་གདའ། དེང་སང་རྒས་ཁ་སྐྱིད་པོ་མི་ཡོང་ཟེར་ནས་དཀའ་དགུ་བྱེད་པ་འདི་ལ་གཞོན་དུས་སྐྱིད་པོ་མི་ཡོང་བས་རྒས་དུས་ཀྱི་བྱ་བ་སྒྲུབ། རྒས་དུས་ཀྱི་སྐྱིད་པའི་བྱ་བ་མ་གྲུབ་པར་སྡུག་རྒན་དུ་སོང་རྗེས། ཚེ་ཕྱི་མ་དེ་ལས་ཀྱང་སྐྱིད་པོ་མི་ཡོང༌། མདོར་ན་རབ་ཏུ་བྱུང་བ་ཚོ་ཆུང་མ་མ་བླངས་པ་གཅིག་པོས་མི་ཕན་པར་མདའ། དགྲ་བཏུལ་བ་དང་གཉེན་སྐྱོང་བ་དུད་འགྲོས་ཀྱང་ཤེས། ནོར་སོག་པ་དུད་འགྲོའི་ཁྲོད་ན་མཁས་པ་མང༌། ཁང་བ་བཟོ་བའང་དུད་འགྲོའི་ཁྲོད་ན་མཁས་པ་མང༌། ཁྲལ་སྡུད་པ་ཡང་དུད་འགྲོའི་ཁྲོད་ན་མང༌། དཔོན་གཡོག་གི་རྣམ་པའང་དུད་འགྲོའི་ཁྲོད་ན་མང༌། བཟའ་བཏུང་འཁྲིག་སྤྱོད་ཀྱང་དུད་འགྲོ་ཚོ་སྨར་ཏེ། དེ་རང་སྐྱིད་པར་མ་མཐོང༌། རྩ་བར་འདོད་ཡོན་ལ་ཞེན་པ་ལོག་པ་ཞིག་དགོས་པ་གདའ། ལར་ཆོས་ཤེས་པ་དང་གོ་བ་གཉིས་མི་གཅིག །དཔེར་ན་འདུལ་བ་ཇི་ལྟ་བ་བཞིན་གཅིག་གོ་ན་དེ་ལག་ལེན་དུ་བསྟར་བ་ཞིག་ཡོང་བ་ཡིན། དེ་ཡང་གོ་བ་ལ་ཤེས་དགོས། མ་ཤེས་པ་ལ་གོ་རྒྱུ་མེད། ཤེས་ཀྱང་མ་གོ་བར་ཡོང་ཞིང་སྣང༌། མདོར་ན་ཆོས་གོ་བ་དེ་ཡང་སངས་རྒྱས་སྒྲུབ་པའི་ཐབས་ལ་མཁས་པ་ལ་ཟེར་བ་ཡིན། ཁ་ཅིག་གིས་སྔགས་དང་འདུལ་བ་འགལ་བ་ཡིན་ཟེར་ཏེ། དེ་མ་གོ་བ་ཡིན། སྔགས་ཀྱི་རྟེན་དུ་མི་རུང་བ་ཞིག་བྱུང་ན་དེ་འདུལ་བ་མིན། འདུལ་བ་དང་འགལ་བ་ཞིག་བྱུང་ན་སྔགས་མིན་པའི་རྟགས་ཡིན། མདོར་ན་སྟོན་ཐོག་འདོད་པས་རེས་ཞིང་ལ་ཆུ་གཏོང༌། རེས་རྨོས་བྱེད་པ་ཐམས་ཅད་ཀྱི་ནུས་པ་བསྡོམས་ནས་སྟོན་ཐོག་འོང་བ་བཞིན་སྔགས་དང་འདུལ་བ་ཐམས་ཅད་ཀྱིས་ཉོན་མོངས་པའི་ཐོག་ཏུ་སྤུངས་དགོས་པ་ཤ་སྟག་ཡིན། སྔགས་དང་འདུལ་བ་ག་ནས་ཀྱང༌། ཚེ་བློས་བཏང་མི་དགོས་པ་དང་ཉོན་མོངས་པ་སྤང་མི་དགོས་པར་བཤད་པ་ནི་གཅིག་ཀྱང་མེད། ཆོས་མང་པོ་ཤེས་པའི་དགེ་བཤེས་ཀུན་མིས་མི་འཕྱ་བའི་ཆོས་རྗེ་ངོ་མཚར་ཅན་ཅིག་འདུག་ཟེར་བའི་འདུ་ལོང་དང་གྲགས་པ་ལ་དམིགས་པའི་ཆོས་དེས་ཐར་པའི་རྒྱུར་མི་འགྲོ། དུག་ལྔའི་གཉེན་པོར་མ་སོང་བའི་ཆོས་ཀྱིས་ཅི་བྱེད། ནད་ལ་མ་ཕན་པའི་སྨན་དང་འདྲ། རང་རྒྱུད་ལ་ཕན་མ་ཐོགས་པའི་གྲགས་པས་ཅི་བྱེད། སྐྱེ་བ་ཕྱི་མ་ངན་སོང་དུ་སྐྱེས་ཙ་ན་གྲགས་པ་ཕྱི་ལ་མི་འབྲང༌། འཁོར་དང་འདོད་ཡོན་ལ་ཞེན་པ་མ་ལོག་པའི་བཙུན་ཚུལ་གྱིས་ཅི་བྱེད། གཤིན་རྗེའི་མེ་ལོང་ལ་སུས་མགོ་བསྐོར་ཐོང༌། མདོར་ན་དགེ་བའི་བཤེས་གཉེན་ཟེར་བ་དེ་གཞན་སྡིག་པ་བྱེད་པ་ལས་བཟློག་པའི་གྲོགས་ལ་ཟེར་བ་ཡིན། དེང་སང་སྒོམ་ཆེན་པ་བཟང་པོ་དང་མཚན་ཉིད་པའི་སྟོན་ཆེན་ཀུན་རང་ཕྱོགས་ལ་སྡིག་པས་ཕན་བཏགས་མཁན་ཁོ་ནར་གདའ། སྤྱིར་རང་གཞན་གྱི་བློ་གཅིག་ཡོད་ཕྱིན་ཆད་བྱང་ཆུབ་ཀྱི་སེམས་དེའི་རྒྱུད་ལ་མེད་པར་ཐག་ཆོད། བྱང་ཆུབ་ཀྱི་སེམས་རྒྱུད་ལ་མེད་པའི་གང་ཟག་དེས་སངས་རྒྱས་བསྒྲུབ་པའི་རེ་ཐག་ཆད་པ་ཡིན་ནོ། །མདོར་ན་ལས་ཀྱི་རྣམ་པར་སྨིན་པ་མངོན་སུམ་དུ་མཐོང་ཡང་ཡིད་མི་ཆེས་པ་འདི་ལོད་པར་གདའ། དཔེར་ན་ད་ལྟ་མཛེ་ནད་གདུག་པ་ཅན་ཅིག་འཕོག་ན། སྨན་པས་ཀྱང་མི་འཆོས། སྲུང་མས་ཀྱང་མི་སྐྱོབ། རིམ་གྲོས་ཀྱང་མི་སེལ། གཞན་ལ་བགོ་ཐབས་ཀྱང་མེད། སྤྱི་བོར་གནམ་ལྕགས་བབས་པ་འདྲ་བ་ཞིག་བྱུང་ནའང་མི་ཚན་ཅིག་ད་དུང་ཡང་ཚེ་འདིའི་གྲབ་ཤོམ་བྱེད་ནས་ལུས་ཀྱིས་སྡུག་བསྔལ་ཁྱད་དུ་གསོད་མཁན་མང་པོ་འདུག དེས་རིགས་འགྲེལ་པའི་རྣམ་པར་སྨིན་པ་ངན་པ་ཅི་ཙམ་ཐོབ་ཏུ་བྱུང་ཡང༌། དེ་ལ་ཡིད་འབྱུང་ཙམ་མེད་པར་སླར་འཁོར་བ་ལ་ཆགས་པ་དེ་ནད་པ་ཤི་ལ་ཁད་ནད་ཀྱིས་ཁ་འགག་པ་ལ་བདེ་བར་ཚོར་ནས་ཟས་བཅད་པ་དང་འདྲ། སྡེ་དཔོན་སྤྲང་པོར་ལན་དགུ་བུད། ད་ཚེ་འདི་ལ་སྤྲང་ལམ་དུ་ལུས་རྒྱུ་རྣམས་ཀྱང་ད་དུང་ཁེ་གྲགས་ཀྱི་ཕྱིར་རྒྱུ་བ་ཡང་འདིས་མཚོན། སྔོན་སྡེ་དཔོན་བྱས་པ་དེའང་སྔོན་ལས་ཀྱིས་འཕངས་པ་ཡིན། ད་ལས་དེ་ཟད་པའི་རྗེས་སུ་ཚེ་འདིར་སྡེ་དཔོན་མི་ཡོང་བ་ཡང་སྔོན་ལས་ཀྱིས་འཕངས་པ་ཡིན། ལས་རྒྱུ་འབྲས་ལ་ཡིད་ཆེས་ན་དེང་ཕྱིན་ཆད་སྡེ་དཔོན་སོགས་མི་ཡོང་བར་གོ་ནས་ཚབ་ཚུབ་བྱེད་པའི་བློ་མི་སྐྱེ་བ་ཞིག་འོང་བ་ཡིན། འགའ་རེ་ཟེར་ནས་འཕུགས་ལས་གཙོ་ལོས་ཆེ་སྟེ། འཕྲལ་བརྩོན་འགྲུས་ལ་རག་ལས་པས་ཚབ་ཚུབ་མང་པོ་བྱས་པས་ཚེ་འདི་ལ་ཁེ་གྲགས་ཡོང༌། དེ་མ་བྱས་ན་མི་ཡོང་ཟེར་ཏེ་ཧ་མ་གོ་བ་ཡིན། ད་ལྟ་ལས་བསགས་པ་དེ་མ་འོངས་པར་སྨིན་པ་ཡིན། ད་ལྟ་ལས་བྱས་པ་ཚེ་འདིར་བདེ་བ་མྱོང་བ་དེ་དགེ་བའི་ལས་སྟོབས་པོ་ཆེ་བསགས་ན་ཡོང་བ་ཡིན་ཏེ། ཚེ་འདིའི་ཁེ་གྲགས་དང་སྐྱིད་འདོད་པ་རྣམས་ཀྱིས་སྡིག་པའི་ལས་བསགས་པས་ཚེ་ཕྱི་མར་རྣམ་སྨིན་ངན་སོང་དུ་སྐྱེ་ལ། རྒྱུ་ཐུན་གྱི་འབྲས་བུ་ཚེ་འདིར་མི་སྐྱིད་པའི་ཁར་སྡུག་ཏུ་འགྲོ་བ་ཡིན། འགའ་ཞིག་ཟེར་ནས། ལས་ཡིན་ཟེར་ནས་ཟན་མ་ཟོས་པར་ཟན་ཁར་འོང་ངམ་ཟེར། དེ་ཡང་ལས་རྒྱུ་འབྲས་ལ་ཡིད་མ་ཆེས་པའི་གཏམ་ཡིན། འོ་སྐོལ་མིས་ཟས་སྦྱོར་བ་དང་བཅས་ཏེ་ཟོས་ན་མི་འཆི། དེ་མ་བྱས་ན་འཆི། ལྷ་ལྟ་བུ་ཞིག་སྦྱོར་བ་མི་དགོས་བར་ཡིད་ལ་འདོད་པ་ཙམ་གྱིས་ཟས་ཁར་ཕྱིན་པས། ཡིད་ལ་ཟ་འདོད་ན་ཁམས་འཚོ། མི་འདོད་ན་ཁམས་མི་འཚོ་བ་དེ་ཡང་སྔོན་གྱི་ལས་ཀྱི་རྣམ་སྨིན་མཆོག་དམན་སོ་སོར་མྱོང་བ་ཡིན། མདོར་ན་འོ་སྐོལ་མི་ལ་ཟན་མ་བརྫིས་པར་ཁར་རང་བཞིན་གྱིས་ཟན་མོ་འོང་བར་སྔོན་གྱི་ལས་ཀྱི་འབྲས་བུ་ཡིན།
མདོར་ན་ལས་འབྲས་འགོག་པའི་རིགས་པ་ལྟར་སྣང་གཞན་ཡོད་ནའང༌། ངས་ནི་ཅི་འདྲ་ཞིག་ཐོས་ཀྱང་ལས་འབྲས་འདི་མི་བསླུ་བ་ཞིག་རང་དུ་གོ། དོན་རྩ་བར་བློ་སྣ་ཐུང་དགོས་པར་གདའ། ཚེ་ཧྲིལ་པོ་སོང་བའི་རྗེས་སུ་མ་བྱས་པ་ཞིག་ད་མི་བྱེད། ད་བྱས་པ་དེས་དེ་སྔོན་ཕན་མ་གྲུབ་པ་ད་མི་འགྲུབ། མདོར་ན་ད་ཆོས་གཅིག་བྱེད་ཕྱིན་ཆད་འདོད་པ་སངས་རྒྱས་པ་ཁོ་ན་འདོད་པ་བྱུང་ན་རབ། མ་བྱུང་ན་ཡང་འཁོར་བ་ལས་ཅི་ཐར་འདོད་པ་མན་པ་འདོད་པ་གཞན་དོན་དུ་མི་གཉེར་བ་ཞིག་དགོས་པ་ཡིན། དེང་སང་གི་ཀུན་སྤངས་ཆོས་གྲུབ་ཐོབ་རྣམས་ནི་སང་ཕོད་རྩམ་པ་གང་ན་མོད། བསོད་སྙོམས་གང་ན་བཟང༌། རི་ཁྲོད་གང་ན་མཐུན་རྐྱེན་འཛོམ། མཐོང་གང་ན་ཆེ་བསམ་པའི་ཇ་སུན་གཅིག་འཐུང་རིང་ལ་འདོད་པ་མི་འདྲ་བ་བརྒྱ་ཕྲག་མང་པོ་སྐྱེ་བར་གདའ། དེ་ཀུན་ཀྱང་ཆོས་པ་ལྟར་སྣང་བར་གོ། འགའ་ཞིག་ལྷག་བསམ་བཟང་བར་བསྙད་འདོགས་ནས། རང་གི་གྲགས་པ་དང་ཆོས་བརྒྱུད་འཕེལ་བར་འདོད་ནས་འཆད་ཉན་ཅིག་བྱས་པ་ཨེ་དྲག །དགོན་པ་ཞིག་བཏབ་པ་ཨེ་དྲག །འབུལ་སྡུད་ཅིག་བྱས་པ་ཨེ་དྲག །མངའ་ཞབས་གཅིག་ཆོད་ན་ཨེ་དྲག །བསམ་མཁན་མང་པོ་འདུག་སྟེ། རང་ཆོས་དང་མཐུན་ན་རང་ལ་འཁོར་ཆོས་གཤའ་མ་བྱས་པའི་བརྒྱུད་འཛིན་ཅིག་ཡོང་བ་ཡིན་མོད། དེ་ལྟར་མ་བྱུང་བའི་བརྒྱུད་འཛིན་གྱིས་ཅི་བྱེད། སྡིག་པ་བསགས་མཁན་གྱི་རྒྱུན་དང༌། སྡེ་ངེད་རང་གི་འཛུགས་མི་དགོས། དེ་འདྲ་མ་བཙུགས་ཀྱང་རང་བཙུགས་ཡིན། མདོར་ན་མི་འཆི་ན་དེ་ཡིན་དུ་ཆུག་ཀྱང༌། འཆི་བར་ནི་ངེས། ལང་ཚོ་ནི་ཡོལ། ད་སྟེ་དེ་འདྲ་མང་པོ་བྱེད་ལོང་མེད་པ་དེ་རང་གི་ཞེ་འོག་ནས་མནས་ཐོན་པ་ལ་ད་དུང་རང་མགོ་རང་གིས་བསྐོར་བ་འདི་འདྲ་ནི་ཤིན་ཏུ་མང་ངོ༌། །བསྟན་པ་ལ་ཕན་པ་སྐད་ཟེར་ཡང་བསྟན་པ་ལ་བསྙད་བཏགས་པ་རེད། དེ་ལ་བསྙད་མ་བཏགས་ན་མི་དད་པ་ལོག་དོགས་པ་རེད། འདི་འདྲ་བསྟན་པ་དང། བླ་མ་དང༌། ཆོས་ཐམས་ཅད་ཟོབ་རྐྱལ་གྱི་འཁོར་ལོ། ཁྱི་ལུད་ཀྱི་དར་བཏུམས། རང་མགོ་རང་གཡོག་ཨ་ཙ་མ། འདི་ཡང་རང་ཁོ་ནའི་སྐྱོན་དུ་མི་གདའ་རེ་ཤི། ངས་གཅིག་གོ་དང་གོ་སྟེ། རང་གི་ལག་ལེན་ཀྱང་མི་ཡོང༌། གཞན་ལ་བཟླས་ཀྱང་ཉན་མཁན་མི་འོང་བར་གདའ། ཚེ་འདིའི་བྱ་བ་གཙོ་བོར་བྱས་ནས་ཞོར་ལ་དབྱར་རེ་དགུན་རེ་མཚམས་དང༌། སྔ་དྲོ་དགོང་ཞོགས་ཀྱི་བློ་འཛིན། ཆོ་ག་སྒྲིགས་འདོན་ཙམ་འདི་ལ་ཆོས་སུ་རློམས་ནས། འཆི་བ་དྲན་པ་དང་རྒྱུ་འབྲས་ལ་འཛེམ་པ་ཞོར་ལ་གཏོང་བ་འདི་བྱ་བའི་རྐང་ནག་པོ་འཆུགས་འདུག །སངས་རྒྱས་ཀྱི་སར་འགྲོ་བའི་ཆོས་ཀྱི་རྐང་དབྱར་རེ་དགུན་རེ་མཚམས་ཙམ་དང༌། དགོང་ཞོགས་ཆོ་ག་བཏང་བ་ཙམ་དང༌། སེམས་ལ་བལྟ་བ་སྐད་ཟེར་བའི་ཇ་འདེབས་ཀྱི་རིང་ཙམ་བྱེད་པ་འདིས་ཆོས་ཀྱི་གཞུང་བསྲང་བར་རློམས་པ་འདི་བྱས་པས། ཕྱིས་ལྷ་མིའི་ལུས་ཙམ་ཡང་ཐོབ་རི། ངས་མནའ་བསྐྱལ་ན་ཐོན་པར་གོ། །པོ་ཏོ་བ་དེས་སྤྱིར་བླ་མ་དང་སློབ་མའི་འདུས་པ་མང་པོ་ཞིག་མཐོང་སྟེ། འཆི་བ་དྲན་པའི་དཔོན་སློབ་དེ་ཉིན་སྐར་ཙམ་དུ་གདའ། དེའི་དོན་རང་འཆི་བ་ལ་ངེས་ཤེས་སྐྱེས་ནས་ཚེ་རབས་ཕྱི་མར་བདེ་བ་ནས་བདེ་བར་འགྲོ་བའི་གྲབས་ཤོམ་ལ་སྐུ་ཚེ་བསྒྲིལ། རང་ལ་འཁོར་བ་རྣམས་ལ་ཉིན་ཐུན་གསུམ་ལ་ཉོན་མོངས་པའི་ནད་ལ་སྨན་ཐུན་རེ་བཞིན་བཏང་ནས་ཞག་སྐྱེད་ཟླ་སྐྱེད་འདོན་མཁན་དེ་དགེ་བསྙེན་རྒས་པོ་དེ་ཁོ་ནར་འདུག །གཞན་བླ་མ་རྣམས་ཀྱིས་ཁྱོད་དགེ་འདུན་གྱི་སྤྱི་ལས་གྱིས། ནོར་སྐྱེད་ལ་ཐོངས། གྲྭ་པ་འདིས་སྒྲིགས་འདི་བཤིག་པ་ལ་ཆད་པ་ཆོད། བླ་མའི་སྐུ་ཆས་དང་གསོལ་བ་དང་མཆོད་པའི་དོན་ལ་སོང༌། གཞན་ཡང་ག་གེ་ཞིག་ན་རྒྱུག་ལ་ཆེ་གེའི་བྲེལ་བ་ཆོད། ད་ལན་ཁྱོད་ཀྱི་བཤད་པ་ཚར་གཅིག་ཐོངས། ངས་ཁྱོད་ཀྱི་གྲོགས་བྱེད་ཟེར་བ་སོགས་གསུངས་པ་མ་གཏོགས། སྤང་གཉེན་བྲང་སྤྲོད་ཀྱི་གསུང་འབྱོན་མཁན་མི་འདུག །དེ་བཞིན་དུ་སློབ་མ་ཡང་ཁོ་རང་གི་འདུན་མའི་ཐོག་ཏུ་བླ་མའི་བཀའ་བྱུང་ན་བླ་མ་ལ་བསྟོད། མ་བྱུང་ན་སྨད། རང་ལ་ཚེ་འདིའི་རྙེད་པ་ཞིག་ཡོང་ཡོང་འདྲ་ན། དད་བཙུག་བྱེད་མཁན་རྐྱང་པར་འདུག དེ་ལས་དྲག་པར་རློམས་པའི་སློབ་མས་ཀྱང་བླ་མ་ལ་ཟང་ཟིང་རེ་ཕུལ་ནས། ངས་བླ་མའི་ཕྱོགས་སུ་བྱ་བ་མང་པོ་བྱས་པ་སྐད་ཟེར་ཞིང་མི་སྔོན་དུ་མཆི་མ་འབྱིན་པར་བྱེད་པ་སོགས་ཀྱང་ཚེ་འདི་ལྟོས་ཀྱི་སྙན་པ་བསྒྲུབ་པར་གདའ། འོ་ན་འཆི་བ་དྲན་པའི་སློབ་པ་དེ་ཅི་འདྲ་ཞིག་ཡོང་ཞེ་ན། རང་འཁོར་བ་ལས་ཐར་བའི་ཐབས་བླ་མ་ལ་གནས་པས་རང་སྲོག་ལས་བླ་མ་གཅེས་པ་ཞིག་ཡོང་བ་ཡིན། དེའི་དོན་བླ་མ་དེས་ཅི་ལྟར་ལུང་འབོགས་པ་བཞིན་ཉན་ན་འཁོར་བ་ལས་ཐར། འཁོར་བ་ལས་མ་ཐར་ན་སྡུག་བསྔལ་ཇི་ཙམ་ཞིག་མྱོང་བར་བྱེད། དེས་ན་བླ་མ་དང་སྐད་ཅིག་ཀྱང་བྲལ་ན་སེམས་ལ་བཟོད་བླགས་མེད་པ་ཞིག་ཡོང་བ་ཡིན། དེའི་ཕྱིར་བླ་མ་དེའང་བླ་མའི་ཡོན་ཏན་མདོ་རྒྱུད་ནས་གསུངས་པ་ལྟ་བུ་ཞིག་རྒྱུད་ལ་ཡོད་པ་ལ་བསྟེན་དགོས་པ་ཡིན། ལ་ལ་ཞིག་ད་བླ་མ་བསྟེན་པའི་རྒྱུན་དེ་ཙམ་གྱིས་ཆོག །དེ་བས་གཅིག་ཏུ་སྒྲུབ་པ་སྐད་ཟེར། བླ་མའི་ཡོན་ཏན་ལ་ཆོག་ཚོད་འཛིན་ནས་གཅིག་ཏུ་སྡོད་པ་སྐད་ཟེར་བ་དེ་བདུད་ཀྱི་ལས་ཡིན། མདོར་ན་བླ་མ་བསྟེན་པའི་དགོས་པ་དེ་རང་གི་ལུས་ངག་ཡིད་གསུམ་གྱི་བྱེད་ལུགས་བླ་མ་དེའི་རྣམ་ཐར་ཇི་ལྟ་བ་བཞིན་བྱེད་པ་ཞིག་དགོས་པ་ཡིན། དེ་ཡིན་པ་ལ་བླ་མའི་མཛད་པ་དེ་ཉིན་རེ་བཞིན་བརྟགས་ནས་དེ་འོ་སྐོལ་གྱིས་བྱེད་དགོས་པ་ཡིན། མདོར་ན་རང་རྒྱུད་ལ་ཞག་སྐྱེད་དང་ཟླ་སྐྱེད་འདོན་པ་དེ་བླ་མའི་མཛད་པ་དམིགས་རྐྱེན་དུ་བྱེད་དགོས་པ་ཡིན། དེས་ན་བླ་མ་མ་ནོར་བ་གལ་ཆེ། སྐལ་མེད་རྣམས་ཀྱིས་བླ་མ་དམ་པའི་མཛད་པ་ལ་དམ་པའི་མཛད་པ་མི་མཐོང་བར། གཤེན་རབས་ལྟ་བུའི་བྱེད་པ་ལ་བྱེད་པ་མཆོག་ཏུ་མཐོང་མཁན་ཀྱང་གདའ། དོན་དེ་ལ་ཆོས་བྱས་ན་ཚིག་མང་པོ་ཤེས་མི་དགོས། མི་ལུས་ཐོབ་པ་དཀའ་ཟེར་བ་འདི་གཅིག་པུ་ལ་ཐོས་བསམ་སྒོམ་གསུམ་བྱས་པས་ཆོག་པར་གདའ་སྟེ། དེ་ཡང་སུ་ཡིས་ཧ་མི་གོ་དོ། དོན་ཆོས་པ་ཀུན་བསོད་ནམས་དོན་དུ་གཉེར་བར་གདའ། བསོད་ནམས་དོན་གཉེར་དང་ཆོས་དོན་གཉེར་རྒྱབ་འགལ། དེས་ན་ཆོས་བསོད་ནམས་འདོད་པ་རྣམས་མི་ཆོས་ལ་བསླབ་པར་གདའ། ཆོས་རང་བྱེད་ན་བསོད་ནམས་མི་འདོད་པས་མི་ཆོས་ཀྱིས་ཅི་བྱེད། མ་ཎི་ཞིག་ལས་མ་ཤེས་ཀྱང་མི་ཆོས་བྱས་པས་མ་ཎི་ཆགས་པའི་རྒྱུ་ཡིན། དེས་ན་ཚེ་འདིའི་འདུན་མ་མ་སྤངས་བས་ཚོགས་མི་རྫོགས། དེའི་དོན་ཡང་ཡེ་ཤེས་ཀྱི་ཚོགས་རྫོགས་པའི་དང་པོར་བསོད་ནམས་ཀྱི་ཚོགས་རྫོགས་དགོས། བསོད་ནམས་ཀྱི་ཚོགས་རྫོགས་པ་ལ་ཚེ་འདིའི་ཆོས་བརྒྱད་བློས་བཏང་ནས་མ་ཆགས་པ་དགོས་པ་ཡིན། མ་ཆགས་པའི་བློ་གཤའ་མ་ཞིག་སྐྱེས་ཕྱིན་ཆད་ཕར་ཕྱིན་བཅུ་གང་ལ་བསླབ་ཀྱང་རང་བྱན་ཚུད་པ། རང་དབང་འདུས་པའི་ཉམས་ལེན་ཅིག་ཡོང་བ་ཡིན། དེས་ན་ཚེ་བློས་ཐོང་བ་གལ་ཆེ་ཆེ་ཆེ་ཞེས་པའི་གཏམ་ལན་གསུམ་བསྐྱར་བ་ཡིན། ཆོས་ཐམས་ཅད་ཀྱི་འགག་དེ་ན་ཡོད་པ་ཡིན། སྐམ་པའི་ཤེད་མཇུག་ན་ཡོད་པ་ཡིན། འཁོར་འདས་ཀྱི་ཤན་ཐང་དེ་ནས་བྱེ་དགོས། མི་ཆོས་པ་དང་ལྷ་ཆོས་པའི་ཤན་སྲང་དེ་ནས་འབྱེད་དགོས་པར་གདའ། དུས་གཏན་གྱི་འདུན་མའི་མགོ་ཐམས་ཅད་དེ་ན་ཡོད། འདི་ལམ་དུ་སོང་ན་ཉེས་པའི་མགོ་ཐམས་ཅད་དེ་ནས་ནོན། བདེ་ལེགས་ཀྱི་རྨེང་ཡང་དེ་ནས་རང་གཟུག་ཏུ་གདའ། ད་དུང་ཡང་བསམས་ན་བསམ་གཞིག་དགུ་བསྐོར་བཏང་ཡང་ཚེ་འདི་བློས་མ་ཐོང་ན་ཆོས་པར་མི་གདའ། ཐོང་བ་ཞིག་བྱུང་ན་མི་ཆོས་རྩ་བ་ཁེ་གྲགས་དང། ནོར་རྫས་ཉེ་འབྲེལ་ཐམས་ཅད་དང༌། འབྲེལ་ཐག་ཆོད་པ་རྒྱུས་མེད་ཀྱི་མི་གཞན་བཞིན་ཡོང་བ་ཡིན། དེ་ཙ་ན་ལས་དང་བྱ་བ་ལ་བློ་འཇུག་སྙིང་མི་འདོད་པར་མིས་བལྟས་ན་མི་གཞུང་མང་མི་མཐོང་བ་ཞིག་ཡོང་བ་ཡིན་ཏེ། དེང་སང་ནི་མི་སྤུན་གཉིས་ཡོད་ནའང་ཆོས་སྒོར་ཞུགས་པ་དགེ་བཤེས་སམ་བྱ་བྲལ་དུ་མིང་བཏགས་པ་དེས་མི་ཆོས་ཀྱི་འདུན་མའི་གཙོ་བོ་ཁོས་བྱེད། གར་སླ་མཚམས་ཚིགས་ཁོས་འཛིན། གཞིའི་ཚོད་འཛིན་དང་སེར་སྣ་ཁོས་སློབ། གཞན་གྱིས་ནུས་པའི་སྒོ་ནས་ཕན་མ་ཐོགས་ཀྱང་བྱ་གཏོང༌། ཐན་པ་བསྐྱལ། ཐ་ནའང་བང་ཆེན་ཚུན་བྱེད་པར་གདའ། ད་ལྟ་བླ་མ་ཚེ་བློས་ཐོང་བར་གྲགས་པའི་གྲུབ་ཐོབ་འདི་ཚོ། ལོངས་སྤྱོད་ཇ་སུན་གཅིག་དང་རྩམ་ལྡེར་གང་ཚུན་ལ་ཞིབ་ཚགས་དང་བཅའ་ག་གཞན་མི་ཆོས་པ་བརྒྱ་ཕྲག་གི་སྦྱོར་བས་མི་སླེབས་པའི་ཞིབ་ཏིངས་སེར་སོང་ནས། ཐ་ན་ཚོང་ཁལ་རེ་བྱས་ཀྱང་འཇིག་རྟེན་པའི་བློ་གཟུ་བོར་གནས་པ་རེ་ལས་ཡོད་པའི་ཚོང་གཞན་ལས་དཀའ་བའི་ཚད་ཀྱི་འགྲོགས་མི་བདེ་རུ་འགྲོ་བར། ཁ་ནས་ཆུད་ཟོས་སྦྱིན་པར་མི་ཐེ་བ་སྐད་ཟེར་མཁན་འདུག་སྟེ། ཚེ་བློས་བཏང་བ་ཁས་བླངས་ནས་དྲན་པ་ནོར་དྲན་ཏེ། མ་བཅོལ་བའི་ལས་འབའ་ཞིག་བྱེད་པར་འདུག འདི་ཡང་འཆི་བ་མ་བསམས་པས་ལན་པ་ཡིན། དེ་འདྲ་མཐོང་ཙ་ན་རྡོར་དཀར་བྱས་པ་ཡང་དོན་མེད་དུ་སོང་བ་ཡིན། སྒོམ་ཐག་དང་དོམ་ར་དང་ཐོད་ཕོར་བཟུང་བ་དང་མ་བཟུང་བའི་ཁྱད་པར་གྱིས་ཆོས་པ་དང་འཇིག་རྟེན་པའི་མཚམས་མི་འབྱེད། འདིའང་འཆི་བ་མ་བསམ་པས་ལན་པ་ཡིན། མདོར་ན་ཆོས་གཤའ་མ་ཞིག་བྱེད་ན་དགྲ་མི་ཤ་པས་ཀྱང་སྙིང་དུ་སྡུག །ཉེ་འབྲེལ་ཀྱང་སེམས་དེས་ཟིན། སངས་རྒྱས་དང་བྱང་སེམས་ཀྱིས་བྱིན་གྱིས་བརླབས། དགེ་བའི་བཤེས་ཀྱང་ཐུགས་དེས་ཟིན། རང་གི་དགོས་ཆ་ཐམས་ཅད་ཀྱང་ལྷ་དང་ཆོས་སྐྱོང་གིས་བསྒྲུབ་པར་གདའ་སྟེ། དེ་མི་གོ་བར་སྣང༌། དེས་ན་རང་གི་སེམས་སྤང་བྱ་དང་གཉེན་པོ་གཉིས་ལས་གཉེན་པོའི་ཕྱོགས་སུ་འགྲོ་དགོས་པར་གདའ། མདོར་ན་སྤང་གཉེན་གཉིས་དགྲ་ཟུན་ལྟར་བྱེད་དགོས་པའི་དུས་འདི་ལ་བླ་མ་མཁས་གྲུབ་ཅིག་གི་ཅན་དུ། དང་པོར་ཐོས། བར་དུ་ཐོས་པའི་དོན་རྒྱུད་ལ་སྦྱར་ན། ཐ་མ་ཤི་བའི་ཚེ་བྱེད་རྒྱུ་དེ་ལས་མེད་པས་སེམས་ལ་ལྷག་མ་མ་ལུས་པ་ཞིག་འོང་བ་བྱ་དགོས་རྒྱུ་ཡིན་ཀྱང༌། ད་ལྟ་ནི་ཆོས་པ་འདི་ཀུན་གྱི་རང་གི་ཟླ་བོ་ཐམས་ཅད་བས་ཀྱང་མཉམ་པ་བས་ལྷག་པ། ལྷག་པ་བས་རང་མཐོ་བ་གྲགས་པ་ཆེ་བ་ཞིག་འདོད་མཁན་མ་གཏོགས་འཆི་བ་དྲན་ནས་གཞན་ལས་ལྷག་པ་བྱེད་དགོས་བསམ་པ་སོགས་གཞན་གྱི་སྐྱོན་ཡོན་ལ་རྟོག་མི་ཁོམས་པར་རང་རྒྱུད་ལ་སྐྱེད་འདོན་དགོས་པར་གོ་མཁན་སུའང་མི་འདུག
མདོར་ན་དེང་སང་ཉིན་ཞག་རེ་ལ་དུག་ལྔ་སོགས་ཉོན་མོངས་པ་གང་སྐྱེས་པ་ལ་གཉེན་པོ་མིག་མང་གི་རྡོ་དཀར་ནག་འབྱེད་འབྱེད་མཁན་ཡོད་རེ་ཞེས་མནས་ཐོན་པར་གདའ། དེ་མེད་པའི་རྗེས་ལ་ཆོས་བྱེད་ལུགས་ཐམས་ཅད་ཁ་ཙམ་ཚིག་ཙམ་དུ་སོང་བ་ཡིན་གྱི། ཆོས་བྱས་པར་མ་སོང་བ་ཡིན། འུབ་ཀྱིས་བསྡུས་ཧྲིལ་གྱིས་དྲིལ་ནས། རྒས་ཀྱང་འདྲ་ལ་ཤི་ཡང་འདྲ། འགྱོད་པ་མེད་པས་དབུགས་རིང་འདོན་མི་དགོས་པ་ཞིག་དགོས་པ་ཡིན། ད་རེས་མ་ཤི་ན་ཆོས་གཤའ་མ་བྱེད་ཟེར་བ་དང༌། མ་རྒས་ན་ཆོས་གཤའ་མ་བྱེད་ཟེར་ན་འུ་ཐུག་པ་ཡིན། དེ་འདྲ་བའི་མི་རིགས་ལ་དེ་སྐབས་དེར་མ་ཤི་ན་ཡང་ཆོས་མི་བྱེད། མ་རྒས་ན་ཡང་ཆོས་མི་བྱེད་པའི་རིགས་ཡིན། ཆོས་བྱེད་པའི་རིགས་ཅན་གྱི་བསགས་པ་ཅན་ཡིན་ན། དེའི་གོང་ནས་སེམས་ཀྱི་ལྷག་མ་མ་ལུས་པ་ཞིག་འོང་བ་ཡིན། དེས་ན་ད་ལྟ་འཁོར་བ་ནས་གཏན་འཁོར་བྱེད་མི་བྱེད་དང༌། འཁོར་བ་མཐའ་ཅན་བྱེད་མི་བྱེད་རང་དབང་ཡོད་དུས་འདིར་ཚེ་བློས་བཏང་གཤའ་མ་ཞིག་བྱེད་དགོས། དེ་མ་བྱས་ན་གཞན་གང་གིས་ཀྱང་མི་ཕན་སྙམ་ནས་རང་གཅིག་ལབ་ཤོར་བ་ཡིན། སྙིང་ནས་མིན་ན་ཆད་པ་ཆོད་ཅེས་པོ་ཏོ་བ་ཡིས་གསུངས་པར་གདའ་བ་དེ་ལས་བདེན་པ་མི་འདུག་སྙམ་པ་ཤར་ཏོ། །
ལར་ཚེ་འདི་ལ་སྟབས་ཀ་གང་ལེགས་སུ་མ་བཏང་ན་མི་ཚན་གཅིག་འདོད་ཆགས་ཀྱི་དབང་གིས་དང་པོར་མཚམས་སྦྱར་ནས་གཉིས་བྱེད་པ་བློས་མ་ལོངས། གཅིག་བྱེད་པ་པགས་པས་མ་འཐུམས་བ་ཙམ་བྱེད་ནས་ཉོན་མོངས་པས་མྱོས་པའི་དུས་སུ་དེའི་ཕྱིར་ལུས་ངག་ཡིད་གསུམ་ཐལ་བར་བརླག་ཀྱང་མི་ཚེམ་པའི་ཚན་ལའང་ཚིག་སྙན་མི་སྙན་དང་ཡུལ་དེ་རྒས་པ་ལྟ་བུ་ལ་སེམས་འབྱུང་ནས་སྔར་གྱི་འདོད་ཆགས་ཀྱི་སྨྱོ་དེ་སངས་ནས་ཞེ་སྡང་གིས་གསར་དུ་སྨྱོས་ཏེ་ཕྱེ་མར་བརླག་ཀྱང་ཡིད་མི་ཚིམ། སོ་བར་དུ་བཅད་ཡང་སོས་མི་ཆོད་པའི་དུས་འོང་བར་སྣང་བ་ཐམས་ཅད་ཚེ་བློས་མ་ཐོང་བ་ལ་ཐུག མདོར་ན་རང་གིས་བྱས་ཚད་རང་གིས་བསམ། མིས་ཤེས་ཚད་མིས་བསམ་ན་ངོ་ཚ་དྲགས་པས། མི་ཡི་དཀྱིལ་དུ་འགྲོ་བ་དེ་འཚེར་བ་སྲོག་གཅོད་པ་ཙམ་འབྱུང་འོས་པ་ལ། མི་འབྱུང་བ་འདི་ཀས་ཀྱང་རང་ལ་འཚར་འདུག་གོ །དེང་སང་རང་རྒྱུད་ལ་ཆོས་དང་མི་མཐུན་པའི་ངོ་ཚ་བ་ཆེན་པོ་ཇི་ཙམ་ཞིག་ཀྱང་ངོ་ཚ་བར་མི་རྩི་བར་ཆོས་པ་ལ་ཕ་ཡུལ་ཟས་གོས་དང། དགོན་པ་དང༌། རྟ་དང། ནག་མོ་དང༌། གྲྭ་པ་དང༌། ཉེ་གནས་དང༌། དཔོན་པོ་ལེགས་པོ་མེད་པ་ལ་མེད་པ་ལ་ངོ་ཚ་བ་ཡིན་ཟེར་བའི་གཏམ་ཐོས་པ་ཡི་མུག་གི་ནང་ནས་བསམ་པ་ནག་ལྷང་ལྷང་འགྲོ་བར་འདུག །གཞན་ལ་ཡི་མུག་སྐྱེ་བ་སྐད་ཟེར་བ་མང་པོ་འདུག་སྟེ། རང་ལ་ཡི་མུག་སྣང་ཤས་མིན་པར་སྐྱེ་བ་ཞིག་བྱུང་ནའང་ལུགས་གཅིག་ཡིན་ཏེ་དཀའོ། །སོ་སོའི་སྐྱེ་བོ་འདི་ལ་གར་སོང་ཡང་སྐྱིད་པར་ལྟ་ཞོག སྡུག་ཁྲེལ་པ་གཅིག་ཁོ་ན་ལ་བསྐྱལ་བ་ཁོ་ནར་གདའོ། །རང་སྐྱོན་གཞན་གྱིས་མཐོང་བར་རང་རྒྱུས་མེད། །གཞན་སྐྱོན་གཞན་ལ་བཤད་པའི་ལོ་རྒྱུས་ཅན། །ཡ་རབ་རྣམས་ཀྱིའང་ཁྲེལ་བའི་གནས་ཡིན་ན། །དགེ་སྦྱོང་གཟུགས་བརྙན་ཁྱོད་ཀྱིས་བྱ་རིགས་སམ། །ཅི་བྱེད་ཐམས་ཅད་གཞན་མགོ་བསྐོར་བའི་ལས། །བཅོས་མའི་རྫུན་གྱི་འཁྲུལ་འཁོར་བྱེད་པ་ཅན། །རང་གིས་རང་ལ་བསླུ་བའི་རྫུན་པོ་ཆེ། །བླུན་པོ་ཁྱོད་ལ་ཡིན་གྱི་གཞན་ལ་མིན། །དབེན་པར་སྡོད་ཀྱང་སྟོ་གོས་ཁོ་ནའི་ཕྱིར། །ཞིམ་དགུ་ཟ་ཞིང་མངར་དགུ་འཐུང་ནས་ནི། །དགོས་དགུའི་ནོར་རྣམས་ཐབས་ཀྱིས་སྒྲུབ་པ་ཁྱོད། །དབེན་པར་སྡོད་ཀྱང་བསླུས་ནས་མི་གདའམ། །དབེན་པར་སྡོད་ཀྱང་ངན་སྔགས་སྒྲུབ་པ་དང། །འཁྲིག་སྤྱོད་ལ་སོགས་ཆོས་མིན་སྣ་ཚོགས་བྱེད། །གྲོང་ན་སྡོད་ཚེ་སློང་མོ་འཕྲོག་འཐེན་དང༌། །ཚིག་རྩུབ་ཀྱལ་ཀ་རྣམས་ལ་མི་ཚེ་སྐྱེལ། །ལོ་རེའི་ནང་དུ་བཟང་སྤྱོད་སྨོན་ལམ་ཙམ། །བསམ་པ་ཐག་པས་རང་བཞན་དོན་ཉིད་དུ། །བཏོན་པ་ཡོད་རེ་ཀན་རྣམས་དེང་སང་དུས། །ཆོས་པའི་གཙུག་ཏོར་ཉིད་དུ་ཁས་ལེན་བྱེད། །རང་གི་ཚུལ་ངན་རྣམས་ནི་ཟོབ་ཀྱིས་སྒྲིབ། །གཞན་གྱི་དགེ་ལའང་ལམ་དུ་མ་སོང་ཞེས། །རྣམ་པ་དུ་མས་སྨྲ་བའི་བྱིས་པ་ཁྱོད། །རང་དོན་མེད་པའི་ངང་དུ་མི་ཚེ་སྐྱེལ། །ད་ལྟ་ཤི་ཡང་བསམ་མེད་དེ་གར་གནས། །ཞག་རེ་ལ་ནི་ནམ་མཁར་ཉི་མ་རེ། །འཆར་ནུབ་དབང་གིས་ཚེ་དུས་དེ་བཞིན་ཟད། །ཤ་ཁྲག་རུས་པའི་ཚོགས་རྣམས་རིམ་བཞིན་རྙིང༌། །དེ་ལ་ཉི་མ་རེ་རེ་འཆར་བའི་ཉིན། །ཐོས་བསམ་སྒོམ་པ་གང་ཡང་མེད་པ་ལ། །ཁྱི་འཁྱམས་མགྲོན་པོའི་ཟླ་ལ་རྒྱུག་པ་བཞིན། །ཡབ་ཡོབ་ནང་དུ་འབབ་ཆུ་རྒྱུག་པ་བཞིན། །ངང་ནས་མཚན་མོར་གཉིད་དུ་འགྲོ་བར་གདའ། །ནངས་སྔར་ཉི་མ་ཤར་ཡང་ཕྱིས་དེའི་ཉིན། །ཉི་མ་སྔ་མའི་ཚུལ་གྱིས་ཉིན་རེ་ཡོལ། །དེ་ཀའི་ངང་ལ་གློ་རྡེག་བེམ་རིག་ཕྲལ། །ཀྱེ་མ་འཕགས་པ་སྐྱབས་གནས་སྤྱན་རས་གཟིགས། །དེང་སང་བསྟན་པ་དངོས་གཞི་མེད་མོད་ཀྱང༌། །བསྟན་པའི་གཟུགས་བརྙན་ཙམ་ཞིག་འཛིན་པ་ཡི། །སྡོམ་ལ་གནས་རློམ་ཚུལ་འཆོས་མཁན་རྣམས་དང༌། ཐུབ་པའི་བརྟུལ་ཞུགས་སྣ་རེ་འཛིན་པ་ཡི། །སྟོན་པའི་རྒྱལ་མཚན་འཆང་ལ་ཁ་ཞེ་དང༌། །ངོ་ལྐོག་མེད་པར་སེམས་རབ་དང་བའི་ཡིད། །བཅོས་མ་མིན་པའི་དད་པ་མེད་རེ་ཀན། །དེ་ལྟར་མིན་པར་སྲིད་ཞི་མཉམ་ཉིད་དུ། །རྟོགས་པར་ཁས་ལེན་མི་དགེ་བཅུ་ལ་སྤྱོད། །པ་ལོ་བཞག་དང་བེམ་དུག་གོན་པ་དང༌། །སྤུ་ཤུན་ཁུར་དང་ཐོད་པ་ཐོགས་པ་དང༌། །མགྲིན་པར་འབོག་ཆུང་ཁུར་དང་སྤྲང་པོ་ཡི། །མཚོན་ཆ་འཛིན་དང་སྐྱུར་རྩིའི་སྨན་ཉིད་དང༌། །ཁྲག་རྣམས་དྲོས་བྱེད་དྲ་པར་བཅུག་ནས་ཁུར། །དོམ་གྱི་སྨིན་མ་དཔྲལ་བར་བཀོད་པ་དང༌། །མདོམས་ལ་སྣམ་བུ་སྨུག་པོ་དཀྲི་བ་དང༌། །ཐལ་སྒང་སྣམ་བུ་ཁྲ་བོས་དཀྲི་བ་སོགས། །དུག་གི་སེ་མོ་དོ་སོགས་འཛིན་པ་ཡི། །ཆོས་པའི་གཟུགས་བརྙན་ཆ་ལུགས་ཡིན་སྙམ་བྱེད། །དེ་འདྲའི་བསྟན་པ་སྟོན་པར་བཅས་པ་ལ། །བདག་ནི་སྐྱེ་དང་ཚེ་རབས་ཐམས་ཅད་དུ། །ནམ་དུ་ཡང་ནི་འཕྲད་པར་མ་གྱུར་ཅིག །སྟོན་དང་བསྟན་པའི་ཚུལ་འདིར་ཕྲག་དོག་དང༌། །སྡང་སེམས་ལ་སོགས་ཡིན་ན་དཀོན་མཆོག་དབང༌། །འདི་འདྲའི་ཕྱོགས་རྣམས་དེང་སང་དར་ཞིང་རྒྱས། །ད་ནི་བོད་འདིར་ལྟ་སྤྱོད་གང་ས་ནས། །མུ་སྟེགས་པ་ཡི་ཚོགས་ནི་ཤིན་ཏུ་མང༌། །བསྟན་པའི་གཟུགས་བརྙན་ཙམ་ནི་ཉུང་ཤས་ཙམ། །ཐོས་པ་སྒྲོག་པ་མང་དུ་ཡོད་ན་ཡང༌། །ཤེས་རབ་ཇི་བཞིན་ཡོད་པ་ཉིན་སྐར་ཙམ། །ཅེས་ཀྱང་བཅོས་མི་ཐུབ་པའི་ངན་ཆུང་བདག །རྫ་ཁོལ་ཞིག་པོ་ཆག་ཆིངས་བྱས་པ་འདྲ། །སྔ་དྲོར་གཉེན་པོས་སླེབས་ཀྱང་ཕྱི་དྲོར་ཞིག །ཕྱི་དྲོར་གཉེན་པོས་སླེབས་ཀྱང་སྔ་དྲོར་ཡལ། །ཤིག་རྣམས་སྦར་བའི་ནང་དུ་བཟུང་བ་འདྲ། །རྒྱུད་ལ་བལྟས་པས་ཚད་ཁུང་ཤ་བཞག་པ། །སྐད་ཅིག་རེ་བཞིན་རུལ་བའི་ཚུལ་ལ་གཟིགས། །བཅོས་མའི་གྲོས་འདིས་རང་གཞན་གཉིས་ཀ་བསླུས། །ཐར་འདོད་རྣམས་ལ་སྔ་ཕྱིར་རྫུན་མང་བཤད། །ཉན་བཤད་ཆོས་ལ་བྱས་ཀྱང་ཆོས་མ་བསམ། །ལུས་ངག་འཆད་རྩོམ་བྱས་ཀྱང་དགེ་མི་བྱེད། །ཚིག་དོན་ཙམ་གྱི་དོན་ལ་དཔྱོད་བྱེད་ཀྱང༌། །རང་རྒྱུད་ཉོན་མོངས་སྐྱེ་ལ་དཔྱོད་མེད་པར། །དྲེད་པོ་ལང་ཤོར་ཁྱོད་ཀྱིས་རང་མགོ་བསྐོར། །ཆོས་གོས་རྣམ་གསུམ་བགོས་ཀྱང་རང་ལ་ཁྲེལ། །ཀུན་གྱི་ཕྱག་སྣ་བླངས་ཀྱང་ཡིད་ལ་སྨེ། གསོལ་བ་བཏབ་ཀྱང་བདག་ལ་བྱིན་རླབས་མེད། །གཞན་གྱིས་བསྟོད་ཀྱང་རང་ཉིད་ངོ་ཚའི་གནས། །དམ་པས་བརྟགས་ན་སྐྱོན་གྱི་ཕུང་པོ་སྟེ། །བྱིས་དང་འགྲོགས་ན་ཉམས་དགའི་སྣང་བས་འཁྲུལ། །ཕྱི་ལྟར་ཉམས་དགའ་ནང་ལྟར་ཡི་རེ་མུག །དགོས་པ་རྣམ་གྲོལ་དགོས་ལ་དོན་གཉེར་བ། །ཚེ་འདིའི་གྲགས་སྙན་སྒྲུབ་པའི་རྣམ་གཡེང་ཅན། །བྱེད་པ་དགེ་བའི་ལས་ལ་འབུང་རློམས་ཀྱང༌། །སྡིག་པ་རྩོལ་སྒྲུབ་མེད་བ་རྒྱུད་ལ་སོག །རང་གཞན་གཉིས་ཀའི་དོན་ཆེན་སྒྲུབ་རྒྱུ་ལ། །རང་གཞན་གཉིས་གར་གནོད་པའི་འདུན་མ་མཁས། །བླུན་པོས་ཐོས་པ་མི་ཚོལ་འཕྲལ་ཕྱིད་ཀྱི། །འདོད་ཡོན་ཙམ་ཞིག་སེམས་པར་བྱེད་པ་ནི། །ཁྱི་དང་ཕག་པའི་རྣམ་འགྱུར་ཇི་བཞིན་སྟོན། །དེ་ཡི་དབང་གིས་འཕྲལ་གྱི་ཐ་སྙད་ལའང༌། །རྨོངས་པས་ཤེས་ལྡན་མདུན་དུ་བརྗོད་པ་ནི། །ཅུང་ཟད་ཙམ་ཞིག་བརྗོད་ཀྱང་གད་མོའི་གནས། །ཉམས་ལེན་རྒྱུ་དང་བྲལ་བའི་ཐོས་ཆུང་གི །རང་ཉིད་སླར་ཡང་འཁོར་བར་འཁོར་བ་ལ། །གྲོགས་ངན་གཞན་ལ་བལྟོས་པ་མེད་པར་ནི། །བློ་གྲོས་ངན་པ་དེ་ཉིད་གྲོགས་ངན་འགྱུར། །བསོད་ནམས་ཟད་པར་སྐྱེས་པའི་དབུལ་པོ་བདག །གནས་གཅིག་སྡོད་པ་མེད་པར་སློང་མོ་པའི། །ཚུལ་གྱི་གནས་འཁྱམས་བྱེད་དགོས་སྤྲང་པོ་བདག །ཐ་སྙད་ཚིག་ཆུ་སྙིང་པོ་མེད་པ་ཞིག །ཤེས་ཀྱང་ཉན་བཤད་ལྟར་སྣང་བྱེད་པ་ཡང༌། །གནས་སྐབས་དུས་ཀྱིས་ཇི་བཞིན་འགྲུབ་མ་འགྱུར། །སེམས་ཅན་ངན་པ་ལས་དབང་ངན་པ་ཡིས། །བསྡུས་པའི་ཚོགས་ནི་མངལ་ཡང་ཕྱོགས་གཅིག་འཛིན། །བླུན་པའི་ཚོགས་རྣམས་ཕལ་ཆེར་ཕྱོགས་གཅིག་འདུ། །འདོད་སྲེད་པ་རྣམས་ལྷན་ཅིག་ཉིད་དུ་འཚོགས། །ཀྱེ་མ་ལས་དབང་འདི་འདྲའི་སྟོབས་ཆེ་བ། སངས་རྒྱས་ཀྱིས་ཀྱང་བསྒྱུར་དུ་མི་བཏུབ་པའི། །ལས་ཀྱི་འབྲས་བུ་འདི་ནི་བཟློག་མི་ནུས། །ཀྱེ་མ། འཁྲིག་སོགས་མྱོང་བའི་གདུང་བ་ཐ་ཤལ་ལ། །སྨྱོན་པ་རྣམས་ཀྱིས་བདེ་བའི་དཔལ་དུ་རློམས། །དྲན་ཉམས་བག་མེད་མུ་ཅོར་སྨྲ་བའི་རྒྱུ། ཆང་འཐུང་རྒྱན་པོ་འགྱེད་པ་ཉམས་དགར་བྱེད། ཀྱེ་མ་སྐལ་མེད་རྣམས་ཀྱིས་ཅི་ཡང་དྲན། །ཉོན་མོངས་དར་བ་ཉོན་མོངས་དར་བ་དང༌། །མཉམ་དུ་འཚོགས་ནས་ངོ་ཚ་ཁྲེལ་ཡོད་ཀྱི། །དགེ་བ་སྤངས་ནས་མི་དགེའི་ལས་ལམ་བཅུ། །འབད་པ་ཆེན་པོས་བསྒྲུབ་པའི་སྐྱེ་བོ་དེ། གཟུགས་དང་ལང་ཚོ་རིགས་ཀྱིས་འབྱོར་ན་ཡང༌། །སྙིང་རྗེའི་གནས་ཡིན་དེ་འདྲའི་སྐལ་ངན་ལ། །བཅོས་མིན་སྙིང་རྗེ་སྐྱེ་བར་བྱིན་གྱིས་རློབས། །རིགས་མཐུན་གྲོགས་ལ་ངང་གིས་མི་དགེ་བ། །བྱེད་པའི་ཚུལ་རྣམས་ཐུན་མོང་མ་ཡིན་པར། །ཤེས་ཀྱང་རང་གིས་མགོ་བོ་བསྐོར་བ་འདི། །གྲོགས་སམ་དཔོན་སློབ་ཚུལ་གྱིས་མི་ཆོས་ནི། །བླ་མ་བསྟེན་ནས་རང་ཉིད་དགེ་སྦྱོང་དུ། །ཁས་ལེན་བྱེད་ཅིང་ཁྱིམ་པའི་ཡོན་ལེན་པ། །སྨྱོན་པ་རྒན་པོ་ཁྱོད་ནི་ཤིན་ཏུ་འཁྲུལ། །ཡད་ཡུད་ཙམ་གྱིས་ལྷན་དུ་འཚོགས་པའི་གྲོགས། །དོན་མེད་འབྲེལ་པ་མེད་ཀྱང་ཕན་ཚུན་དུ། །འགའ་ལ་ཆགས་ཤིང་འགའ་ལ་སྡང་བའི་བློས། །རྒྱུ་མཚན་མེད་ཀྱང་སྔོན་གྱི་བག་ཆགས་ཀྱི། །རྗེས་སུ་འབྲངས་ནས་འཐབ་རྩོད་བྱེད་པ་ཡི། །སྐྱེ་བོ་འདི་ནི་རྒྱུ་མཚན་མེད་པར་འཕྲུལ། །གཞན་གྱི་ཡུལ་ན༌དཔལ་འབྱོར་ལྡན་པ་ཡི། །སྐྱེ་བོས་ཐོས་ན་འབྲེལ་ཆགས་མེད་ན་ཡང༌། །དེ་ཡི་ཕུན་སུམ་ཚོགས་པ་མི་བཟོད་ནས། །གཞན་གྱིས་གནོད་པའི་ནུས་པ་མེད་ན་ཡང༌། །སྨ་འབེབས་འཕྱར་ཀ་ལ་སོགས་གཏོང་བ་ཡི། །རང་བཞིན་བཟང་པོ་མིན་པའི་རྣམ་འགྱུར་སྟོན། །ཡོངས་འཛིན་བཟང་པོའི་མཛད་པ་མ་མཐོང་ཞིང༌། །གྲོགས་བཟང་དགེ་བའི་བཤེས་ཀྱི་མིག་ཁྲིད་ཀྱང༌། །མ་མཐོང་དམ་པའི་སྤྱོད་དང་མ་འདྲིས་པ། །བདག་འདྲའི་ཉོན་མོངས་ཅན་ལ་ཅི་ལྟར་བྱ། །བྱིས་པའི་དུས་ན་དགེ་བའི་བརྡ་མ་བྱང༌། །གཞོན་པ་བརྡ་དོན་འཕྲོད་པའི་ཚེ་ན་ཡང༌། །བསླབ་མི་དགོས་པར་ཉོན་མོངས་སྣ་ཚོགས་ལ། །གཞན་ལས་མཁས་པར་ཁོང་དུ་ཆུད་པར་གྱུར། །གཞོན་པའི་དུས་ན་དགེ་སྡིག་ངོ་མི་ཤེས། །དར་བའི་ཚེ་ན་མི་དགེའི་ངང་ལ་ཤོར། །རྒས་པོར་གྱུར་ཚེ་རང་ལ་ཡི་མུག་ཀྱང༌། །གློ་བུར་ཅིག་ཏུ་འཆི་དགོས་ཡིད་རབ་འཚེར། །ལས་ཀྱི་སྒྲིབ་པའི་རྣམ་སྨིན་ལུས་ངན་ལ། །ཉེ་བར་གནས་པའི་ཉོན་མོངས་སེམས་པ་ཅན། །ཆགས་དང་སྡང་བའི་དབང་གྱུར་གྲོགས་དག་གི། སྤྱོད་ལ་བདེ་བར་མཐོང་བ་བདག་ཁོ་ན། །གཞན་གྱིས་ཆགས་པའི་ཕྱི་ལ་ཆགས་པ་དང། །གཞན་གྱིས་སྡང་བའི་ཕྱི་ལ་སྡང་བ་ནི། །བདག་གི་མཐུ་མེད་སྡིག་པའི་བྱ་བ་ལ། །བློ་གྲོས་མཐུན་ནས་བདག་གིས་ཅི་ཡང་བྱས། །རང་སེམས་དགེ་བའི་ཕྱོགས་ནི་ཉམ་ཆུང་ཞིང༌། །གཞན་སེམས་སྡིག་པའི་སྟོབས་ནི་ཆེར་འཕེལ་བས། །གཉེན་པོའི་མགོན་སྐྱབས་བྲལ་བའི་བདག་སེམས་ནི། །རང་དབང་མེད་པར་གཞན་དབང་སྤྱོད་པས་བསྒྱུར། །གཞན་གྱིས་བག་མེད་བསླད་པས་བསླད་ནུས་པའི། །བདག་གི་སྒོ་གསུམ་དགེ་བར་མི་སྨིན་པ། །སྒོ་ང་རློན་པ་རྡོ་རྗེན་ལ་བཞག་འདྲའི། །གཞན་སྐྱོན་ངན་པས་བདག་ཉིད་བརྟུལ་བར་གྱུར། །དགེ་བའི་ཕྱོགས་ལ་བློ་སྣ་དྲེད་པ་བདག །སྡིག་པ་ཅི་ཙམ་སྤྱད་ཀྱང་རང་གི་སེམས། །ཁུ་འཕྲིག་མེད་པར་རང་སྐྱོན་རང་རྒྱུད་ལ། །འབྱུང་བ་ཡོན་ཏན་ཉིད་དུ་མཐོང་བ་ཁྱོད། །རང་བཞིན་འཁོར་བའི་སྡུག་བསྔལ་ཅི་མཐོང་ཡང༌། །སྐྱོ་བ་ཅུང་ཟད་ཙམ་ཡང་མི་སྐྱེ་བར། །ཉམས་དགའ་རྩེད་མོའི་རྣམ་པར་འཁྲུལ་བ་ནས། །སླར་ཡང་སྡུག་བསྔལ་བདེ་བར་བསྒོམ་པ་ཡི། །བླུན་པོས་རང་ལུས་རྒས་པ་མ་ཚོ་བར། །གཞན་གྱི་སྐྱོན་རྣམས་གསར་དུ་འབྱུང་ངོ་ཞེས། །ཉེ་རིང་བར་གསུམ་མེད་ལ་སྒྲོག་པ་ཡིས། །ལོང་གཏམ་ངང་དུ་འཆི་བའི་རིགས་རྣམས་ཉོན། །ཆང་འཐུང་སྨྱོན་པའི་སེམས་ལ་སེམས་པའི་ཡིད། །ངན་རྟོག་རྟ་རྒོད་རྒྱུག་པའི་ཚུལ་མིན་བློ། །ཐང་ཆེན་འབྱམས་ཀླས་པས་ཀྱང་ཆེརའབྱམས་པའི། །མཐའ་མེད་མུན་འཐུག་ཤེས་པ་བདག་རྗེས་འབྲང༌། །ངན་སྤྱོད་རྫུན་གྱི་ཤུབས་ལ་གནས་བཅས་ཤིང༌། །སྒོ་གསུམ་བདེན་པ་སྤངས་བའི་སྙིང་པོ་ཅན། །ཆོས་མིན་ཆོས་ལྟར་ལན་མང་བཅོས་ན་ཡང༌། །ནམ་ཕུགས་ཟོལ་མི་ཐུབ་པར་མངོན་སུམ་བསླུ། །རང་གཞན་སྡིག་ལ་ཐབས་ཚུལ་དུ་མ་ནས། །གཡེང་དུ་བཅུག་ནས་རང་གཞན་ཐམས་ཅད་པ། །ཆོས་མིན་གྲལ་དུ་སླེབས་ཚེ་ཆོས་ཡིན་པོ། །སྨྲ་བ་ཐོས་ན་གཞན་གྱི་སྲོག་ལ་རྔམ། །བློ་འཛིན་དགོང་ལྟོ་བཅག་སོགས་བྱེད་པ་ཡང༌། །ཆོས་རྗེ་དང་ནི་དགེ་བཤེས་མཚོན་བྱེད་དུ། །རྒྱུ་མཚན་མེད་པར་གཏན་ཚིགས་ལ་བཀོད་ནས། །བླུན་པོ་འཁྲུལ་པ་བསྐྱེད་ཕྱིར་རང་ཉིད་གདུང༌། །བླུན་པོ་བསླུ་ཕྱིར་རང་ཉིད་དམྱལ་བ་ལས། །མཁས་པ་དང་བ་བསྐྱེད་པར་མི་སྒྲུབ་མཚར། །ཚེ་རབས་གཏན་གྱི་འདུན་མ་མི་བསྒྲུབ་ཀྱང༌། །རང་དོན་ཚེ་འདིའི་བྱ་བའང་མངོན་ལྐོག་ཅན། །འདི་ན་རབ་ཏུ་བྱུང་བློ་བདག་འདྲ་བ། །དད་ཟས་ལེན་ཕྱིར་བཅོས་མའི་སྤྱོད་པ་ལ། །གནས་པ་ཕལ་གྱིས་ཤེས་ཀྱང་སྦྱིན་བདག་ཕལ། །བསོད་ནམས་ཟད་པ་རྣམས་ཀྱིས་མཆོད་ཡུལ་བྱེད། །རང་ལ་རང་ཉིད་ཞེ་ནས་ལོད་ན་ཡང༌། །གཞན་གྱི་དཔལ་དང་ཡོན་ཏན་མ་བཟོད་ནས། །བཟང་དང་བཙུན་པོ་མིན་ཀྱང་བཟང་པོ་དང༌། །བཙན་པོའི་བསྐྱེད་རིམ་གསལ་བའི་ང་རྒྱལ་བསྟན། །ཐོས་བསམ་སྒོམ་པའི་ཡོན་ཏན་མེད་པ་ནས། །བསླབ་གསུམ་ཡོངས་སུ་དག་པར་མི་བྱེད་ཀྱང༌། །ང་འདྲའི་སྐྱེས་ཆེན་སྡིག་པས་མི་གནོད་ཅེས། །མངོན་སུམ་བསྙོན་ཀྱང་འགའ་ཞིག་ཡིད་བརྟན་བྱེད། །མདོར་ན་སྐྱེས་ཆེན་དམ་པ་ཐམས་ཅད་ནི། །རང་གི་སྤྱོད་ལམ་གཟིགས་ནས་རང་རྒྱུད་དང༌། །རང་གི་རྒྱུད་ལ་བརྟགས་ན་སྡིག་པ་ལས། །རྟག་ཏུ་གཉེན་པོ་སྟོབས་རྒྱས་དེར་ཕྱག་འཚལ། །འདི་ན་ཕལ་ཆེར་དབང་པོ་རྣོན་པོ་ལ། །ཤེས་རབ་ལྡན་པའི་གང་ཟག་སུ་ཡང་མེད། །དབང་བརྟུལ་དད་པ་ལྡན་པར་མོས་པ་ཡང༌། །ཕལ་ཆེར་སྣང་ཤས་ལོག་པའི་ཡིད་སྨོན་ཡིན། །སྐྱེ་བོ་ཤས་ཆེར་བེའུ་ནེ་སིང་ལ། །ཆར་ཟིམ་བསྒྲུབ་ཚེ་རྒྱུ་པའི་དགའ་བ་ལྟར། །རྒོད་བག་འཁྲིག་སོགས་འདོད་ཡོན་ལེ་ལོ་ལ། །བན་བུན་ཉིན་མཚན་འཁོར་ལོ་ད་ལྟར་ཟད། །ད་ནི་ཤེས་ལྡན་ཡོད་ན་སྐྱབས་གནས་མགོན། །འཁྲུལ་པ་མེད་ལ་དད་པ་བྱ་བར་རིགས། །དེ་ཡང་རང་ཉིད་འཁོར་བའི་རྒྱ་མཚོ་ལས། །སྒྲོལ་བའི་གྲུ་ཆེན་ཡོངས་སུ་འཛིན་པ་ནི། །རྫོགས་པའི་སངས་རྒྱས་ཕྲིན་ལས་དམ་པ་རུ། །གྱུར་བའི་ཡོན་ཏན་སྙིང་པོར་གྱུར་ཞིག་ལ། །སྐྱེ་བ་འདི་དང་ཚེ་རབས་ཐམས་ཅད་དུ། སྐྱབས་དང་སྐྱེལ་མ་ངེས་པར་ཞུ་བྱས་ནས། །སྐྱབས་གནས་འདྲེན་མཆོག་དག་གི་ཞབས་ཀྱི་རྡུལ། །རང་གི་སྲོག་ལས་གཅེས་པར་འཛིན་བྱས་ནས། །དེ་ཡིས་བསྟན་པའི་ངག་ནི་སྨན་བཞིན་དུ། །གུས་པས་བསྟེན་པ་ཐར་འདོད་རྣམས་ཀྱི་ལུགས། །དགེ་བའི་བཤེས་གཉེན་གཞན་གྱི་དོན་གྱུར་ན། །རང་གི་དོན་ཀྱང་རྩྭ་བཞིན་དོར་བྱེད་དེ། །སྲོག་ཆགས་གྲོ ག་སྦུར་གཅིག་གི་ཕྱིར་ཡང་ནི། །སྙིང་རྗེ་རྒྱས་པས་རང་དབང་མི་འདུས་པར། །གཞན་གྱི་སྡུག་བསྔལ་གཟིགས་ནས་གང་གི་སྐུ། །མི་བཟོད་རྒྱལ་བ་དེ་འདྲ་བླ་མར་བསྔགས། །གཞན་ལ་ཕན་བདེ་སྒྲུབ་དང་དུཿཁ་སེལ། །རང་གི་བྱ་བའི་སྙིང་པོར་མཐོང་བ་ན། །སོ་སྐྱེའི་དུས་དང་འགྲོ་དྲུག་གནས་རྣམས་སུ། །སྨོན་ལམ་སྟོབས་ཀྱིས་སྐྱེ་བ་འཛིན་པ་ནས། །རང་གི་ཤ་ཡང་ས་དང་རྡོ་བཞིན་དུ། །གཞན་གྱི་ཡོ་བྱད་ཕྱིར་དུ་བཀོལ་བའི་བློ། །བཅོས་མིན་སྐྱེ་བ་དེ་འདྲ་བླ་མའི་འོས། །གཞན་དག་སྡིག་པ་བྱད་པ་མཐོང་བ་ན། །དེ་ཡི་རྣམ་སྨིན་རང་གི་རྒྱུད་ཉིད་ལ། །བྱུང་ན་ཅི་མ་རུང་བའི་བློ་སྐྱེས་ནས། །གཞན་གྱི་སྡུག་བསྔལ་རྒྱུ་བཅས་འགོག་བྱེད་པའི། །ཡོངས་འཛིན་སྲོག་ལ་ལྟོས་མེད་བཙལ་བར་རིགས། །དེང་སང་ཕྱོགས་ཞེན་ཙམ་གྱིས་མཚམས་སྦྱར་ནས། །ཟང་ཟིང་རྙེད་པས་འདོད་ལ་བརྐམ་པ་རྣམས། །འཁོར་དུ་བསྡུས་ནས་ཆགས་དང་སྡང་བའི་གཏམ། །ཉིན་མཚན་མེད་པར་གཏན་ལ་འབེབས་པ་ན། །ནམ་ཞིག་འཆི་ཚེ་དཔོན་སློབ་ཐམས་ཅད་པ། །མཐུན་པར་ངན་སོང་གནས་སུ་སྐྱེ་བའི་ཚེ། །དེར་ཡང་ལས་ངན་འབྲེལ་བས་བསྡུས་བའི་མཐུས། །སྡིག་པ་མ་གཅིག་བུ་བརྒྱས་ཟ་བ་ལྟར། །བཤེས་གཉེན་ངན་པ་ང་འདྲ་ཤིང་བཞིན་རུལ། །ཀྱེ་མ་ཡོངས་འཛིན་བསྟེན་པའི་དགོས་པ་ནི། །ལམ་ལྔའི་མངོན་རྟོགས་སྐྱེ་བའི་མི་མཐུན་ཕྱོགས། །ཅི་ཙམ་སྤང་བར་བྱས་ཞེས་རང་རྒྱུད་ལ། །སྤྲོ་དང་བརྩོན་པའི་བརྟུལ་ཕོད་མི་ལྡན་པར། །བླ་མ་བསྟེན་པས་བླ་མའི་གྲྭ་རྒྱུན་ནི། །འདི་ཙམ་བ་ཞིག་བདག་གི་ཕྱོགས་དང་ཉེ། །ཟང་ཟིང་དངོས་པོའི་ཚོགས་ཀྱང་འདི་ཙམ་སོག །སྡེ་དཔོན་ཆེ་ཆུང་ཚོགས་ཀྱང་འདི་ཙམ་འདུས། །ཁང་ཁྱིམ་མངའ་ཞབས་ལ་སོགས་འདི་ལྟར་ཆོད། །ད་ནི་གང་ལའང་རེ་རག་མ་ལྟོས་ལོ། །འདི་འདྲའི་བླ་མ་བསྟེན་ཚུལ་ཨ་ཙ་མ། ཡོངས་འཛིན་མིན་པར་ཡོངས་འཛིན་ལྟར་བརྫུས་ནས། །དད་མེད་སློབ་མ་རྣམས་ལ་རྒྱལ་བ་ཡི། །གསུང་རབ་བཤད་ཟིན་ད་ནི་ཁྱོད་རྣམས་ཀྱང༌། །བསྟན་དང་འགྲོ་བའི་དོན་ནི་གྱིས་ཤིག་ཅེས། །རྫུན་གཏམ་རྫུན་དུ་ཤེས་ཀྱང་རྫུན་མ་རྣམས། །རྫུན་ལ་དགའ་བས་དཔོན་སློབ་རྫུན་འཁོར་བསྐོར། །ཡོངས་འཛིན་སྲོག་ལ་ལྟོས་མེད་བཙལ་བར་རིགས། །སྐྱེ་དང་སྐྱེ་བར་ཐུབ་བསྟན་ལ་འཇུག་ནས། །བླང་དང་དོར་བྱའི་གནས་ལ་ལེགས་བརྩོན་ཏེ། །བྱང་ཆུབ་སྤྱད་པ་ཡིད་འོང་སྤྱོད་བྱས་ནས། །ཐུབ་ཆེན་ཆོས་རྗེའི་གོ་འཕང་ཐོབ་གྱུར་ཅིག །དབྱངས་ཅན་བཟང་པོའི་གསུང་རྒྱུན་ཟབ་གསལ་འཁོར་ལོ་མའོ། །
ཞེན་ལོག་ངེས་འབྱུང་གི་ཁྲིད་བཞུགས་སོ། །
བཀའ་བབས་དོན་གྱི་བརྒྱུད་པ་མ་ཆད་པར། །བྱིན་རླབས་མཁའ་འགྲོའི་བཀའ་རྒྱ་མ་ཡལ་ཞིང༌། །ཆོས་སྐྱོང་ཚོགས་ཀྱིས་འབྲལ་མེད་མེལ་ཚེ་ཅན། །གཞན་དོན་སྙིང་པོའི་དབུས་ན་འདི་སྐད་ལོ། །
དེའང་ངེས་འབྱུང་གི་ཁྲིད་ཟབ་མོ་འདི་ལ་ལོ་རྒྱུས་དང༌། གདམས་ངག་དངོས་སོ། །དང་པོ་ནི།
རྗེ་མི་ལས། རས་པ་སངས་རྒྱས་སྐྱབས། དེས་རྗེ་འགར་སྙགས། དེས་རྗེ་དུས་མཁྱེན། དེ་ཕྱིན་དོན་བརྒྱུད་ལྟར་རོ། །
གཉིས་པ་ནི།
འདི་འབོགས་པའི་དང་པོར། ཆོས་སྐྱོང་རེའི་བཀའ་གཏད་བྱེད་པ་ཡིན་པ་ལ་སྔར་ནི་ཕྱག་བཞི་པ་ལ་བྱེད་ཀྱང༌། སངས་རྒྱས་རས་པ་ནས་བེར་ནག་ཅན་ལ་མཛད་དོ། །དེ་ལ་བསྟེན་ས་མ་ནོར་བའི་བླ་མ་ཞིག་དང༌། སློབ་མ་སྔོན་སྦྱངས་ཅན་འཛོམ་པ་ཞིག་གལ་ཆེ་སྟེ། དེ་ཡང༌། རྗེ་དྭགས་པོ་ལྷ་རྗེས། ལར་ཁོ་བོ་ལ་སློབ་མ་དད་པ་ཅན་རྣལ་མ་ཞིག་ཡོད་ན། ར་ཁྲིད་ལུག་ཁྲིད་དུ་ཁྲིད་ན་ཟླ་བ་ལྔ་ལ་ཕྱིར་མི་ལྡོག་པའི་གོ་འཕང་ལ་འོགད་ནུས་གསུང་སྐད། དེ་དུས་ལས་ད་ལྟ་དུས་ཀྱང་ཅུང་སྙིགས་མོད། དེ་ལྟར་ནའང་བྱ་བ་གཏོང་ངེས་པའི་སློབ་མས་མཚན་ལྡན་གྱི་བླ་མ་ཞིག་ལ་ཐ་མལ་པའི་རྟོག་པ་སྐད་ཅིག་ཀྱང་མི་སྐྱེ་བར་བཀའ་གང་གནང་བརྩོན་འགྲུས་ཀྱིས་ལག་ཏུ་ལེན་ཐུབ་ན། ཇི་ལྟར་རྡུགས་ཀྱང་ལོ་གསུམ་ཕྱིར་མི་ལྡོག་པ་ལ་འགོད་མ་ཐུབ་ན་བཀའ་བརྒྱུད་ཚད་མར་མ་གྱུར་པ་ཡིན། དེས་ན་བརྒྱུད་པ་འདིར་གཏོགས་ཀྱི་སྒོམ་ཆེན་པ་ཀུན་འཁོར་བ་ལས་ཞེན་ལོག་ངེས་འབྱུང་དང༌། སངས་རྒྱས་ཐོབ་འདོད་ཀྱི་མོས་གུས་ཀྱི་ལམ་༼འདིའི་ཕྱིར་ལྡོག་མི་ལྡོག་ཀྱང༌། རྗེ་སངས་རྒྱས་མཉན་པ་རས་ཆེན་གྱི་ཞལ་སྔ་ནས། ཚེ་འདིའི་བྱ་བ་དོན་དུ་ནི་མི་གཉེར་བས་མི་ལྡོག་པ་ལ་བྱ། དུས་དེང་སང་ཕྱི་རོལ་དུ་ཚེ་འདི་དོན་དུ་མི་གཉེར་བ་ཚད་མ་ཞིག་བྱུང་ན། ནང་ན་ཡོན་ཏན་མི་ཟད་པ་ཅི་འདྲ་ཡོད་ཤེས་ཏེ། དུས་དེ་ཙ་ན་ཡོན་ཏན་གཏེར་དུ་སྦ་བ་ཞིག་འབྱུང་བ་མ་གཏོགས་ད་ལྟའི་རྟོགས་ལྡན་པ་བཞིན་ང་ལ་རྣམ་རྟོག་ཆོས་སྐུ་རྟོགས་ཡོད་ཟེར་བ་འདི་བཞིན་མི་འབྱུང་བའི་ཚོད་དུ་གདའ། ཞེས་གསུངས། མཆན།༽གཅིག་པུ་བྱས་པས་ཆོག་མོད། དཀའ་གནས་ཐམས་ཅད་དང་ཡེ་ཤེས་ཕྱག་རྒྱ་ཆེན་པོ་ནི་བཀའ་བརྒྱུད་གོང་མ་དེ་རྣམས་ཀྱིས་༼བཀའ་བརྒྱུད་གོང་མས་བསྒྲུབས་བྱ་བ་འདིའང་ལྷན་ཅིག་བྱེད་རྐྱེན་གྱི་དབང་དུ་བྱས་ལ། ཉེར་ལེན་གྱི་དབང་དུ་ན་རང་ཉིད་ཀྱི་བརྩོན་པ་ལ་རག་པ་ཁོ་ན་ཡིན་ཅིང༌། རང་ཉིད་ལ་ཉེར་ལེན་གྱི་བརྩོན་ཤེས་སྐལ་བ་ཡོད་ཀྱང༌། ལྷན་ཅིག་བྱེད་རྐྱེན་བཀའ་བརྒྱུད་ཀྱི་བླ་མ་མེད་ན་མི་འགྲུབ་པས་བརྒྱུད་པ་འདི་གཞན་ལས་ཁྱད་འཕགས་སུ་སྟོན་ཏོ། །མཆན།༽ བསྒྲུབས་བསྒྲུབས་བསྟེན་བསྟེན་བཟོད་བཟོད་ནས་བཞག་ཡོད་པས། ད་ལྟ་ངེད་རང་ཚོ་དཀའ་བ་སྤྱད་མ་དགོས་པར་གསོལ་བ་བཏབ་པ་གཅིག་པུས་ཕྱག་རྒྱ་ཆེན་པོའི་ཕ་འབབས་ལག་གཏོད་དུ་ཡོད་ཡོད་དེ། དེའི་ཕྱིར་རྗེ་ཟླ་འོད་གཞོན་ནུས། སློབ་དཔོན་སྒོམ་པ་དང༌། རྗེ་དབུ་སེ་དང༌། དགེ་བཤེས་ཁམས་པ་སོགས་འཚོགས་པའི་གྲལ་དུ། ཁྱོད་རྣམས་ཀྱི་དོན་དུ་ངས་དཀའ་བ་དཔག་ཏུ་མེད་པ་སྤྱད་པ་ཡིན་པས་དཀའ་སྤྱད་ཐམས་ཅད་ང་རང་གིས་གྲུབ་ཡོད། ཁྱོད་རང་རྣམས་གསོལ་བ་བཏབ་པ་གཅིག་པུས་ཆོག་ཅེས་གསུངས་པ་དང༌། རྩོད་མེད་ཀྱི་གྲུབ་ཐོབ་རྒོད་ཚང་པས། ངས་ཆོས་གང་ཡང་གོ་ཐོག་ཏུ་མ་བཞག་པར་གང་དཀའ་བ་དེ་ལག་ལན་དུ་བཏབ། གང་དཀའ་བ་དེ་རྐྱེན་ཐོག་ཏུ་བརྫིས་པས་ཡོན་ཏན་ཡིད་སྨོན་ལ་མ་ལུས་པར་ཡོད། ཕུན་ཚོགས་ཀྱི་རྟེན་འབྲེལ་ལེགས་པར་བསྒྲིགས་ནས་དཀའ་བ་ཐམས་ཅད་ང་རང་གིས་སྤྱད་ཡོད་པས། ཁྱོད་གསོལ་བ་འདེབས་པ་ཚོ་ལ་སྐྱིད་བཏང་ཡོད་དོ། །ཞེས་གསུངས་པ་ཡིན་ནོ། །དེས་ན་བསྟན་པ་མ་ནོར་བ་ཞིག་ལ་བསྟེན་པར་བྱས་ནས། དམ་ཆོས་ཅི་དང་ཅི་བྱེད་པ་ཐམས་ཅད་རྒྱུད་ལ་ཅི་འདྲེ་འདྲེ། མྱོང་བ་ཅི་སྐྱེས་སྐྱེས་སུ་བསྒོམ་པར་བྱ་བ་ཡིན་ཏེ།
དེ་ཡང་འཁོར་བ་ནས་ཡིད་ཅི་ལྡོག་ཏུ་ངེས་པར་འབྱུང་བ་དང༌། གནས་སྐབས་ཀྱི་རྐྱེན་དབང་ལ་དམིགས་བཀར་ཏེ་མྱོང་བ་འདྲེན་པའོ། །
དང་པོ་ལ་གནས་པ་བསམ་པ་ནི།
རང་རེ་ཀུན་སྔར་ག་ན་སྐྱེས་ན་འཁོར་བའི་མཐོ་དམན་ཁོ་ནར་སྐྱེས། ད་ལྟ་མི་ཡུལ་དུ་མི་ལུས་ཙམ་པོ་བར་སྐྱེས་ཀྱང་སེམས་རྒྱུད་སྤྱང་ཀི་དང་སྲིན་པོ་དང་འདྲ། དེའང་སྙིགས་མའི་དུས་ན་ནད་མུག་མཚོན་གསུམ་གྱི་བསྐལ་དུས་སུ་སྐྱེས་པས་ལུས་སེམས་སྡུག་བསྔལ་འབའ་ཞིག་གིས་ནོན་ལ་ཕྱི་མ་ངན་སོང་དུ་སྐྱེ་ངེས་པ། ད་གང་དུ་སྐྱེས་ན་ཡང་གཞན་འཕྲུལ་དབང་བྱེད་ཀྱི་ལྷ་གནས་ཡན་དུ་ཡེ་མི་འགྲོ་བ། གཏན་སྡུག་བསྔལ། གཏན་སྡུག་བསྔལ། དུས་རྟག་པར་དམྱལ་བ། དུས་རྟག་པ་དམྱལ་བ། སྡུག་བསྔལ་སངས་དུས་མེད་པ། སྡུག་བསྔལ་སངས་དུས་མེད་པ། ཞེས་སོགས་ངག་ཏུ་བརྗོད་ཅིང༌། ཡན་ལག་བདུན་པ་སོགས་འདོན་བཞིན་པར་སེམས་ལ་འདི་ཁོ་ན་བྲེང་ཆགས་སུ་བསྒོམ། མིག་བཙུམ། ལུས་ངག་ཡིད་གསུམ་རྩེ་གཅིག་ཏུ་གལ་ཆེ། སྤྱོད་ཚུལ་ལ་བསམ་པའི་སྒོ་ནས་ནི། འདོད་ཆགས། ཞེ་སྡང༌། གཏི་མུག་གསུམ་གྱིས་གྲང་བ། ཚད་པ། རླུང་ནད་ཀྱི་ཟུག་གཟེར་བཟོད་བླགས་མེད་པའི་སྐྱེ་ལུགས། དེ་སྐྱེས་པ་ལ་སྡུག་སྣང་གར་སྲིད། དགའ་ཚོར་གྱི་ངང་ལ་འཁོར་བ་ཐོག་མེད་ནས་ད་བར་སོང་བར་མ་ཟད། ཚེ་ཐུང་འདིའང་དེའི་ངང་ལ་ཡལ་དུ་འཇུག་པ། ནད་དེ་གསུམ་གྱི་ཟུག་རྔུ་དྲག་པོར་འབར་བ་ནི་ཚ་དམྱལ། གྲང་དམྱལ། གཞན་ཡང་རིགས་དྲུག་གི་སྡུག་བསྔལ་སངས་དུས་མེད་པ་འདི་ལྟ་བུ་ཞེས་མྱང་བ་དང་ཅི་འདྲེ་འདྲེར་བསྒོམ་མོ། ༼འཁོར་བའི་བདེ་བ་ཐམས་ཅད་བདེ་བ་མིན་ཏེ། ཁྱབ་པ་འདུ་བྱེད་ཀྱི་སྡུག་བསྔལ་ཡིན་པའི་ཕྱིར། འཁོར་བ་པ་རྣམས་ཀྱིས་སྡུག་བསྔལ་དུ་མ་རྟོགས་ཏེ། དེའང་བསམ་གཏན་གྱི་བདེ་བ་རྨ་ལ་ག་བུར་བྱུགས་པ་ལྟ་བུ་དང༌། འདོད་པའི་སྡུག་བསྔལ་རྨ་ལ་འགྱུར་བྱེད་བཏབ་པ་ལྟ་བུ་དང། ཚོར་བ་གྲང་མིན་དྲོ་མིན་བཏང་སྙོམས་པ་རྨ་ལ་ཆུ་བྱུགས་པ་ལྟ་བུ་ཡིན་ནོ། །ཞེས་གསུང་རབ་ལས་འབྱུང་ངོ༌། །མཆན།༽ སྔོན་ཡང་སྡུག་བསྔལ་བདེ་བ་ཉིད་དུ་བཟུང༌། །སྡུག་བསྔལ་རྒྱུ་ལ་བདེ་བའི་ཐབས་སུ་འཁྲུལ། །སྤྱོད་ཚུལ་གོ་ལོག་འཁོར་བའི་རང་བཞིན་ལ། །ངེས་པར་སྙིང་རྗེའི་དབང་གིས་ཡིད་འབྱུང་སྐྱེས། །རང་བཞིན་བསམ་པའི་སྒོ་ནས་བསྒོམ་པ་ནི། །འདོད་ཡོན་མཐོང་ན་གཡོས་ལེགས་པ་ཁམ་གཅིག་དང༌། བཟང་ཇ་ཧུབ་རེ་ལ་ཡང་འཁྲི་བ་ཀཾ་ཀཾ་པ་རེ་གཅོད་མི་ནུས། ཡོངས་འཛིན་དང་གྲོགས་དགེ་བཤེས་དམ་པའི་གཏམ་ནི་རྣ་བ་ན་རླུང་ཤུད་དུ་འགྲོ། ཆགས་པའི་གཏམ་ལྟ་བུ་ཞིག་ཡིན་ན་ཉིན་མཚན་སྦྲེལ་ནས་གཉིད་བཅགས་ཏེ་ཡིད་གཏད་ནས་སྨྲ་ནུས། དམ་པའི་ཆོས་ཇི་ལྟར་ཟབ་ཀྱང་ཡི་གར་མི་འོང༌། དཀོན་མཆོག་ལ་སོགས་ལ་མོས་གུས་སྐད་ཅིག་ཙམ་སྐྱེས་ཀྱང་དུག་གསུམ་ཁོར་ཡུག་ཏུ་མངོན་པ། ངེས་འབྱུང་ལྷང་ཙམ་སྐད་ཅིག་རེ་སྐྱེས་ཀྱང་བག་མེད་ཀྱི་སྤྱོད་པ་ལ་སྤྲོ་བ་ལྡོག་དུས་མེད་པ་འདི་ལྟ་བུའི་སྤྱོད་པ་ཞག་རེ་ནི་མིན། ཟླ་རེ་ནི་མིན། ལོ་རེ་ནི་མིན། ཚེ་གང་ཟད་འདི་འདྲ་ལ་བསྐྱལ་བ། ཉིན་མོ་ནི་ལྟོ་གོས་ཀྱི་སྡུག་བསྔལ་གྱིས་གཡེངས་པས་ཉིན་མི་འཁྱོངས། མཚན་མོ་ནི་ཚོར་བདེ་འཁྲིག་པ་སེམས་པས་མཚན་མོ་མི་འཁྱོངས། ང་འདྲའི་རང་བཞིན་ངན་པ་འདི་ལ་ད་རེས་ཤིག་འཁོར་བ་ནས་མ་ཐར་ན་དེ་ནས་བཅོས་མེད་ཡིན་ནོ་སྙམ་བཞིན་དུ་ངག་ཏུ། བདེ་བར་འདོད་ཀྱང་བདེ་བར་ངོ་མི་ཤེས། །སྡུག་བསྔལ་སྤང་འདོད་སྡུག་བསྔལ་ངོ་མི་ཤེས། །བདེ་བའི་ཐབས་ལ་དགྲ་ལྟར་འབྲོས་པ་ནས། །སྡུག་བསྔལ་རྒྱུ་ལ་སྨན་བཞིན་བརྟེན་པ་ཡི། །སྨྱོན་ཆེན་སངས་དུས་མེད་པའི་བསམ་རླག་པོ། །ད་ནི་བསམ་པས་ཟིན་པའི་དུས་ལ་བབ། །ཅེས་ཡང་ཡང་ངག་ཏུ་བརྗོད་ནས་རྒྱུད་ལ་ཅི་འདྲེ་འདྲེར་བསྒོམ་མོ། །
འདིའང་ཁ་ཏོན་ངག་བཤར་ཙམ་མིན་པར་ཉིན་མཚན་བརྒྱལ་དུ་བཏང་བ་བཞིན་འགྱུར་ཞིང་སྙིང་རླུང་འཕྱོ་འཕྱོར་མ་བྱུང་གིས་བར་བསྒོམ་མོ། །
རྒྱུད་གསོར་མི་རུང་བའི་སྒོ་ནས་བསྒོམ་པ་ནི།
རང་བཞིན་དེ་འདྲས་གལ་སྲིད་ཆོས་སྒོར་ཞུགས་ལོ་འདྲ་ཞིག་བྱས་པ་ཡིན་ཀྱང༌། དམ་ཆོས་སྙིང་པོ་ལག་ཏུ་ལེན་པ་ནི་བློས་མ་ལྕོགས། དམ་བཅའ་དང་བློ་བཅད་ཀྱི་འཕེན་པ་མི་འགྱུར་བ་ནི་མེད། མཁས་གྲུབ་ཀྱི་བླ་མ་དང་ནི་མ་མཇལ། མཇལ་ཡང་དེའི་རྣམ་ཐར་ནི་མ་འོགས། འཆི་བས་འཇིགས་པའི་གྲོགས་བསམ་ཡོད་ནི་མ་འཁོར། དེས་ན་དུས་ད་ལྟ་ལས་སངས་རྒྱས་ཀྱི་བསྟན་པ་དང་མཇལ་བ་ནི་མི་སྲིད་བ་ཙམ་ཡིན་པས། དེ་འདྲ་ནས་བསམས་ན་འཁོར་བ་ནས་ཐར་ཐབས་ཤིག་མི་བྱེད་ཀ་མེད་དོ། །ཞེས་བསམ་བཞིན་ངག་ཏུ་བརྗོད་ཅིང་བསྒོམ། བླ་མ་སངས་རྒྱས་ཀྱིས་ཀྱང་བསྐྱབས་མ་ནུས། །དམ་ཆོས་ཕྱག་ཆེན་ཕོག་ཀྱང་བསྒོམ་མ་ནུས། །དམ་པ་རྣམས་ཀྱི་སྙིང་རྗེ་འཕེལ་བའི་གནས། །མགོན་མེད་ང་ཡིས་ད་ནི་སྐྱེད་ཅིག་འདོན། །ཅེས་ཡང་ཡང་བསམ་པར་བྱའོ། །
འགྲོ་ས་ངན་སོང་ལས་མེད་པ་ལ་སོས་དལ་དུ་སྡོད་མི་ཕོད་པའི་སྒོ་ནས་དྲག་ཏུ་བསྒོམ་པ་ནི།
ངག་ཏུ། །ཨ་ཅང་ཅི་ནས་ཀྱང་སོམས། འཁོར་བའི་ཆུ་བོ་ནི་ཟོ་ཆུའི་རྒྱུད་བཞིན་འཁོར། འཁོར་བ་དེར་མཐའ་མེད་དུ་སྐྱེ་བའི་ལས་ཉོན་ནི་སྐད་ཅིག་རེར་ཡང་གྲངས་མེད་དུ་བསགས་འདུག མི་འཆི་ནས་སྡོད་པའི་སྟོབས་ཤུགས་ནི་གར་སྲིད། ངན་སོང་གི་གཏིང་ཟབ་མོར་ནམ་སླེབས་ན། སླེབས་ནས་དེ་ནས་ཐར་དུས་ནི་བྱེད་ས་འདི་ལ་མི་འདུག ད་གང་ཡིན་ཀྱང་བཅོས་མེད་ལ་སོང་ཚར་འདུག་སྟེ། ད་དུང་ཆོས་ཞིག་འབུངས་ནས་གང་ལའང་ཆགས་སྡང་མི་སྤང་དེ། འཁོར་བའི་སྡུག་བསྔལ་བསམས་ན་བཟོད་བླག་མེད། །དེ་ལས་ཐར་ཐབས་མི་ཤེས་བློ་གྲོས་རྨོངས། །རྨོངས་པས་བདག་གཞན་གཉིས་ཀར་གནོད་བྱེད་པ། །རང་ཚུལ་བསམ་པས་རང་ལ་གཏིང་ཡིད་ཆེས། །ཞེས་བརྗོད་ཅིང་བསྒོམ། མདོར་ན་རབ་ཀྱིས་སྲིད་ཞི་གཉིས་ཀ་ལ་མ་ཆགས་པའི་ངེས་འབྱུང༌། དེ་ལྟར་མ་ཡིན་ནའང་འཁོར་བ་མཐའ་དག་རྨི་ལམ་དུའང་མི་འདོད་པ། ཐ་མའང་ངན་སོང་གི་སྡུག་བསྔལ་མི་བཟོད་པས་སྐྲག་ཅིང་དངངས་པའི་སྒོ་ནས་དམ་པའི་ཆོས་བྱས་པ་ཞིག་མ་ཡིན་པར་ཚེ་འདིའི་འཚོ་ཐབས་ཙམ་དུ་ཆོས་ཤིག་ལ་མ་བསྙད་ན་མི་སྡུན་ན་ངོ་ཚ་སྙམ་པ་དང༌། གང་ཟག་དེ་ལས་དྲག་པའི་ཆོས་པའོ་ཟེར་བ་ཞིག་བྱེད་པའི་ཕྱིར་དང། གཞན་གྱིས་བྱེད་འདུག་པས་གཞན་དང་འདྲ་འདྲ་ཞིག་བྱེད་སྙམ་པ་ལྟ་བུའི་ཆོས་ཡིན་ན་ཆོས་མ་ཡིན་པས། ཆོས་མ་ཡིན་པ་ཆོས་པར་ཁས་བླངས་པ་ནི་ངོ་ཚ་བའི་གནས་ཡིན་ཏེ། མི་ཆོས་བླ་མའི་རྫུན་ཆེན་པོས་ངན་སོང་དུ་སྐྱེ་བའི་ལས་ཡིན་པ་དང༌། ཁྱིམ་པའི་རྟེན་ལས་རབ་ཏུ་བྱུང་བའི་རྟེན་ལ་སྡིག་པ་བསགས་པ་ཉེས་པ་ལྕི་སྟེ། བཅས་རང་གི་ཁ་ན་མ་ཐོ་ཉིས་བརྩེགས་སུ་ཡོད་པའི་ཕྱིར་ཞེས་གནད་ནས་བསྐུལ་ལོ། །
ལས་ཀྱི་འབྲས་བུ་མྱོང་ངེས་ལ་བསམས་ནས་བསྒོམ་པ་ནི།
སྔར་འཁོར་བ་ཐོག་མེད་ནས་སྡིག་ལྟུང་ཇི་ཙམ་ཞིག་སྤྱད་པའི་འབྲས་བུའང༌། ད་དུང་ལོངས་སྤྱོད་རྒྱུ་མྱོང་ངེས་བཟློག་མེད་དུ་ཡོད་ན། ད་ལྟ་སྡིག་ལྟུང་ལ་སྤྱོད་གར་ཕོད། ༼ཐེག་དམན་གྱི་ལུགས་ལ་མྱོང་ངེས་ཀྱི་ལས་འབྲས་མྱོང་བ་ལས་བཤགས་ཀྱང་འབྲས་བུ་རྩ་བ་ནས་མྱོང་མི་དགོས་པར་འདག་པར་མ་བཤད་ལ། འོན་ཀྱང་མྱོང་ངེས་ཀྱི་ལས་མ་བཤགས་ན་ནི་སྡིག་རྒྱུན་བུ་ལོན་གྱི་ཚུལ་དུ་འཕེལ་བ་དེ་འབྲས་བུ་མྱོང་འགྱུར་འཕེལ་བར་འགྱུར་པས། དེ་ཙམ་ཞིག་གི་འབྲས་བུ་འགོག་པར་ནུས་པའི་ཕྱིར་བཤགས་པ་ཡིན་ལ། བཤགས་པས་ཅི་ཙམ་འདག་པ་ནི་མི་དགེ་བའི་རྒྱུ་འབྲས་ཀྱི་བུན་གྱི་བེད་ཙམ་བཤགས་པ་ཡིན་གྱི། སྔར་གྱི་རྩ་བའི་མི་དགེ་བའི་རྒྱུ་འབྲས་མྱོང་ངེས་ཀྱི་ལས་དང་ལས་འབྲས་ནི་བཤགས་པ་ཙམ་གྱིས་འདག་པར་མ་ཡིན་པར་འདོད། ཐེག་ཆེན་དུ་མྱོང་བར་ངེས་པ་དང་མ་ངེས་པའི་ལས་ཀྱི་མཚན་གཞི་ལ། སའི་དངོས་གཞི་ལས། མྱོང་བར་འགྱུར་བར་ངེས་པའི་ལས་ནི་བསམས་བཞིན་དུ་བྱས་པ་དང་བསགས་པ་གང་ཡིན་པའོ། །མྱོང་བར་འགྱུར་པ་མ་ངེས་པའི་ལས་ནི་བསམས་བཞིན་དུ་བྱས་ལ། མ་བསགས་པ་གང་ཡིན་པའོ། །ཞེས་གསུངས་པས། མ་བསགས་པ་ནི་བཤགས་པའི་ནུས་པས་མྱོང་ངེས་ཀྱི་ལས་ཀྱང་མྱོང་བར་མ་ངེས་པར་བྱེད་ནུས་པ་ལ་དགོངས་པ་ངེས་དོན་དང༌། ལས་ཀྱི་འབྲས་བུ་ཆུད་མི་ཟ་བར་བཤད་པ་ཐམས་ཅད་མ་བཤགས་ན་རྒྱུའི་ས་བོན་ནུས་པ་ཅན་གྱི་དབང་དུ་བྱས་ལ། རྒྱུའི་ས་བོན་ནུས་མེད་དུ་བྱས་པ་ན་འབྲས་བུ་མྱོང་མི་དགོས་ལ། ལས་ཚན་པོ་ཆེ་བཤགས་པ་སྟོབས་ལྡན་གྱི་རྩ་བ་ནས་བཤགས་ཤིང་སྦྱངས་མ་ནུས་པ་ནི་བཤགས་བྱེད་སྟོབས་ཆུང་བ་དང་རྒྱུན་ཐུང་བ་ཙམ་ཡིན་པས། མ་སྐྱེས་དགྲས་ཀྱང་མཚམས་མེད་ཀྱི་ལས་ལ་བཤགས་པ་བྱས་ཀྱང་བཤགས་ཕུལ་ཆུང་བས་མནར་མེད་དུ་དར་ཀྱི་ཕོ་ལོང་བརྡབ་པ་ཙམ་ཞིག་སྐྱེ་བར་བཤད་པ་དང༌། རྒྱལ་པོ་དཔའ་བས་བྱིན་གྱིས་བྱང་སེམས་མེ་ཏོག་ཟླ་མཛེས་བཀྲོངས་པ་ལ་མཆོག་རྟེན་བརྩིགས་ནས་ལོ་བྱེ་བ་ཕྲག་ལྔའི་བར་ཉིན་རེ་ལ་དུས་གསུམ་དུ་སྡིག་བཤགས་བྱས་པས་ཚེ་འཕོས་ནས་མནར་མེད་དུ་ལན་གཅིག་སྐྱེས་ལ། མ་བཤགས་ན་དེ་ལས་ཀྱང་གཞལ་དུ་མེད་པའི་བསྐལ་པ་རང་རྒྱལ་བར་སྐྱེ་དགོས་པའི་ལས་འབྲས་བཤགས་པས་འདག་པ་ཡིན་ནོ། །དེ་ཡང་བྱང་ཆུབ་སེམས་དཔའི་སྡོམ་ལྡན་ལ་རྩ་ལྟུང་རྩ་བ་ནས་མ་བྱུང་ན་ཚེ་དེ་ལས་ས་ཐོབ་པའི་རིགས་ཡིན་ཀྱང༌། རྩ་ལྟུང་བྱུང་ན་བཤགས་པས་ངན་སོང་དུ་སྐྱེ་བའི་ལས་འདག་ཅིང་སླར་བྱང་སྡོམ་བླངས་ན་སྡོམ་པ་སྐྱེ་ཞིང་ཕྱིར་བཅོས་ནུས་ཀྱང༌། ཚེ་ད་རེས་ཐོབ་མི་སྲིད་ཅེས་བྱང་ས་ལས་གསུངས། བྱང་སྡོམ་ཡང་ཚེ་དེ་ལས་ལན་བདུན་པར་བསྐྱར་ཀྱང་མི་སྐྱེ་ཏེ། དེའི་རྒྱུད་ཉོན་མོངས་པའི་ཀུན་དཀྲིས་ཆེན་པོ་ཟིལ་གྱིས་ནོན་པའི་ཕྱིར། ཞེས་དགེ་བཤེས་སྟོན་པས་གསུངས་ལ། བཤགས་པའང་སྟོབས་བཞིའི་སྒོ་ནས་སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་ཕར་ཕྱིན་དྲུག་གི་དགེ་རྩ་སྟོབས་ཆེ་བ་ཡུན་རིང་དུ་བར་མ་ཆད་ལ་བརྩོན་པ་གལ་ཆེ། མཆན།༽ འབྲས་བུ་དེ་འདྲ་ཚོ་མི་མྱོང་བའི་ཐབས་བཤགས་པ་སོགས་ད་ལྟ་མི་བྱེད་ཀ་མེད་པས་འབུངས་ཤིག་ཅེས། ད་ལྟ་ལས་ངན་བསགས་འབྲས་ཕར་ཞོག་ལ། །ཚེ་སྔོན་ལས་ངན་བསགས་འབྲས་མ་སྨིན་པར། །མཐའ་མེད་འཁོར་བར་སྨིན་རྒྱུ་གྲངས་ལས་འདས། །འདི་ཡིས་ཁྱོད་ཡིད་ཚིམ་པར་མ་གྱུར་ན། །ད་དུང་བཟློག་མེད་ལས་ངན་སྤྱོད་པ་ལ། །འདའ་བ་མེད་པ་འདི་ནི་ཅི་ཞིག་གོ །ཞེས་འདོན་བསྒོམ་དུ་བྱའོ། །
རྟག་ཏུ་སྡུག་བསྔལ་ངེས་སུ་བསྒོམ་པ་ནི།
འབྲས་བུ་སྡུག་བསྔལ་འདི་སྔར་མ་བྱུང་བའི་དངོས་པོ་ནི་མིན། ད་ལྟ་མེད་པའི་དངོས་པོ་ནི་མིན། མ་འོངས་པ་ན་མི་འབྱུང་བའི་དངོས་པོ་ནི་མིན། དུས་གསུམ་ཆར་ན་སྡུག་བསྔལ་ཕུངས་སེ། སྐྱོ་ཕྱོད་དེ། ཡིད་མ་དགའ་ལྷང་ངེ་མི་འདུག་གམ། ཐོག་མེད་ནས་ལོངས་སྤྱོད་སོགས་ཀྱི་ཕྱིར་དགྲས་བསད་པའི་རུས་པ་བསགས་ན་ནམ་མཁའི་ཁམས་དང་མཉམ། གཉེན་ཕྱིར་ངུས་པའི་མཆི་མ་བསགས་ན་ནམ་མཁའི་ཁམས་དང་མཉམ། ཁྱོད་ཤི་ནས་ཡུགས་སའི་སྐྲ་བསགས་ན་ཡང་ནམ་མཁའི་ཁམས་ན་མི་ཤོང༌། དེ་འདྲ་ཅིག་ཏུ་བསམས་ཀྱང་བཟའ་སྐོམ་རེ་སྤྱད་ནས་བློ་བག་ཕེབས་སུ་སྡོད་ཕོད་དམ། མདོར་ན་ད་ལན་གྱི་མི་ལུས་གློག་ཙམ་ཞིག་ལ་ཐར་པ་སྒྲུབ་པའི་ལོང་སྐབས་ད་ལན་ཙམ་ཡིན། དེ་ལྟར་མ་གཏོགས་དུས་ཐམས་ཅད་དུ་གཤིན་རྗེའི་ལས་མཁན་དང༌། དུད་འགྲོ་འཇིགས་རུང་ཐམས་ཅད་ཀྱིས་རྣམ་པ་ཀུན་ཏུ་བསད་བཅད་ཀྱི་ངང་ཁོ་ནར་བསྐྱལ་བ་ཡིན། དེ་འདྲ་མང་པོ་ནས་བསམ་མི་དགོས། ཉེ་བར་གཏུགས་ན་རང་རེ་སྐྱེ་བ་མི་ལན་པ་ནི་མི་སྲིད། བླངས་སོ་ཅོག་བསད་གཏུབ་བཀོལ་སྤྱད་ཀྱི་གཞི་མ་གཏོགས་རང་ཤི་ལ་འགྲོ་བ་ལན་རེ་ཙམ་ཡིན། དེས་ན་ཡང་ད་ལན་ནས་འཁོར་བ་ལས་ཅི་ཐར་ཅིག་མི་བྱེད་རེན། གྲངས་མེད་འཁོར་བར་སྐྱེ་འཆི་བྱ་སོ་ཅོག །གསོད་གཅོད་འཐབ་འཁྲུགས་དབང་གིས་མཚམས་སྦྱར་ནས། །ངན་སོང་ལ་སོགས་མཐའ་མེད་འཁོར་བ་རུ། །འཁྱམས་ཚུལ་འདི་ལ་གཏིང་ནས་ག་ལ་བཟོད། །ཅེས་དོན་སྒོམ་དུ་བྱའོ། །
གཉིས་པ་ལ་ཐུན་མོང་དང་ཐུན་མོང་མ་ཡིན་པར་བསྒོམ་པའོ། །
དང་པོ། གནས། གྲོགས། འཁོར། ལོངས་སྤྱོད། མཛའ་བཤེས། གཉེན། བྱ་བ་གྲུབ་དོན་དང་བཅས་པ་ལ་ཡིད་འབྱུང་བར་བྱ་བ་ལས། དང་པོ་ནི། ཁྱིམ་ཐབ་ཏུ་བསྡད་ན་ཁྱིམ་ལྕགས་བསྲེགས་ཀྱི་མེ་འབར་བ་ལྟ་བུའི་གནས་ཡིན་པས་དེའི་ཉེས་པ་ནི། བཅོམ་ལྡན་འདས་ཀྱི་མདོ་སྡེ་ལས་རྒྱས་པར་འབྱུང་བ་ལྟར་ཡིན་པས་དྲག་ཏུ་བསྒོམ། མན་ངག་ཏུ་བསྒྲིལ་ན་རྒྱལ་སྲས་དངུལ་ཆུ་ཆོས་རྫོང་པས། གཉེན་གྱི་ཕྱོགས་ལ་འདོད་ཆགས་ཆུ་ལྟར་གཡོ། །དགྲ་ཡི་ཕྱོགས་ལ་ཞེ་སྡང་མེ་ལྟར་འབར། །བླང་དོར་བརྗེད་པའི་གཏི་མུག་མུན་པ་ཅན། །ཕ་ཡུལ་སྤང་བ་རྒྱལ་སྲས་ལག་ལེན་ཡིན། །ཅེས་ཕ་ཡུལ་གྱིས་མཚོན་ནས་ཁྱིམ་གྱི་ཉེས་དམིགས་ཀྱང་གསུངས་པ་ལྟ་བུ་ཡིན། དེས་ན་རབ་ཏུ་བྱུང་ན་དེང་སང་གི་བཤད་པའི་གནས་སུ་སྡོད་ཀྱང་ཡུལ་ལ་བརྟེན་པའི་ཆགས་སྡང་གི་དམིགས་རྐྱེན་ཁོ་ན་མང་བ་ཡིན་ཅིང༌། རང་གི་སྤྱོད་ལམ་ནི་ཉོན་མོངས་པ་འབའ་ཞིག་གིས་ཀུན་ནས་སློང་བ་ཡིན་པས། དེར་ཡང་འཁོར་བའི་རྒྱུ་ཁོ་ན་འཕེལ་ཏེ་བླ་མ་དང་སློབ་དཔོན་བཅས་པས་བཀའ་བཀྱོན་དྲག་ཏུ་འབྱོན་ཅིང༌། དེ་ཉིད་རང་གིས་ལན་པར་མི་ཤེས་པར་བླ་མ་སློབ་དཔོན་དང་བཅས་པ་ལ་ལོག་ལྟ་གཤེ་སྐུར་བྱེད་པས། འགྲོ་ས་ངན་སོང་ལས་མེད་པ། དོན་མེད་པར་རང་ཕྱོགས་ཀྱི་མི་ཚན་དང་ཆོས་ཀྱི་ཁ་འཛིན་གྱིས་སྐྱེས་བུ་དམ་པ་སྐྱོན་མེད་ལ་སྨོད་པས་ལས་སྒྲིབ་ཚད་མེད་དུ་བསགས་པ། གཅིག་ཟེར་གཅིག་ལ་ངག་ཀྱལ་གྱི་ཚུལ་དུ་བཤད་ནས་དགེ་འདུན་ཐམས་ཅད་འཁྲུགས་ལོང་དུ་འགྲོ་བ་དང༌། གྲོགས་ངན་གྱི་སྐྱོན་འགེབས་སོགས་བྱས་པས་མཐར་རྒས་འཁོགས་ལ་གཏུགས་ཚུན་ཚོར་བདེས་མགོ་འཁོར་ནས་རང་ལ་སྡུག་བསྔལ་རང་གིས་གཏང་བས། གནས་དེ་འདྲ་ནི་འདི་ཕྱི་གཉིས་ཀའི་སྡུག་བསྔལ་བསྐྱེད་པའི་གནས་ཡིན་ལ། ལྷག་པར་དོན་མེད་ཀྱི་འཁྲུལ་སྣང་གི་ངོར་བྱད་གཟུགས་ཙམ་ལ་གདུང་སེམས་བྱེད་པ་ནི་སྨྱོན་པ་ཟངས་མ་སྟེ། འདི་འདྲ་ལ་དགོངས་ནས། རྗེ་སྒམ་པོ་པས། གྲོགས་ཅིར་མི་འོང་གི་གདུང་སེམས་དང༌། །དགྲ་སྙིང་དུ་སྡུག་པའི་བུ་ཙ་གཉིས། །དོན་མེད་ཀྱི་ས་མཐའ་བསྐོར་བ་དང། །འདི་གསུམ་ཡང་དམ་པའི་ཆོས་དང་འགལ། །ཞེས་གསུངས། དེར་མ་ཟད་དེང་སང་གི་སྔགས་པའི་གྲྭ་སར་ཡང་སྐྱོན་སྔ་མ་ལྟ་བུ་གཞིར་བཅས་ལ། སྒྲུབ་མཆོད་ལ་སོགས་ཀྱི་ལས་སྣའི་བསྐོར་རེས། དེ་ལ་བརྟེན་ནས་དཀོན་མཆོག་གསུམ་གྱི་ནོར་རྫས་ལ་རྐུ་འཕྲོག དེར་མ་ཟད་རང་མ་སྨིན་ཅིང་མ་དུལ་བར་གཞན་སྨིན་པ་དང་སྒྲིབ་པ་སྦྱོང་བར་བསྙད་བཏགས་པའི་དབང་བསྐུར་བ་སོགས་གཞན་གྱི་སྒྲིབ་པ་སྦྱོང་བའི་ཆེད་ཀྱི་དད་ཟས་ལོག་འཚོ་ལྕི་བ་ལེན་ནས་གསོན་པོ་དང་ཚེ་འདས་ཀྱི་སྒྲིབ་སྦྱོང་སོགས་ཆོ་ག་གཞིན་མི་བྱེད། བཟའ་བཏུང་གོས་དང་བཅས་པ་ཐམས་ཅད་གཞན་བསོད་ནམས་སྤེལ་བ་དང་སྒྲིབ་སྦྱོང་གི་སླད་དུ་བླངས་པ་ལ་བརྟེན་ནས་བསོད་ནམས་མ་ཡིན་པ་བསགས་པས་དད་ཅན་གྱི་རྫས་ཆུད་གསོན་པའི་སྡིག་ཅན་ཚུལ་འཆོས་པ་ཆེན་པོར་འགྱུར་བས་ཀྱང་སྔ་མ་དེ་དང་འདྲ་བས་གནས་དེ་ལྟ་བུ་ནས་ཞག་རེའང་མ་ལུས་པ་ཅི་ཐར་བྱེད་དགོས། དེང་སང་གི་སྒོམ་ཆེན་པ་ཡི་གྲྭ་སར་ཡང་སྔ་མ་དེ་གཉིས་ཀྱི་སྟེང་དུ། རང་མི་ལ་མི་མགུ མི་རང་ལ་མི་མགུ། གཅིག་གིས་གཅིག་ལ་ང་ཡི་རྟོགས་པའི་རྒྱུས་ཁྱོད་ལ་མེད། ཁྱོད་ཀྱི་ཆག་ཚད་ངས་ཐིངས་སྙམ་པ་ཕར་སྒོམ་ཚུར་སྒོམ་དུ་བྱས་པས་ཞེ་ཁྲེལ་རེས་དང༌། མཐར་མཁོན་གྱི་ས་ལ་འགྲོ། འདིས་ནི་འདོད་ཁམས་པ་ཙམ་ལ་མཚོན་པ་ཡིན་གྱི། དེས་ན་འཁོར་བའི་གནས་མཐོ་དམན་བར་གསུམ་ག་ན་བསྡད་ཀྱང་ནད་པའི་མལ་དང་འདྲ་བས། གང་ན་བསྡད་ཀྱང་ངེས་འབྱུང་སྐྱེ་བའི་གནས་ཡིན། དེ་ལྟ་ནའང་ཉོན་མོངས་ཀྱི་དམིགས་རྐྱེན་མེད་པས་དབེན་པའི་གནས་ཁོ་ན་འཁོར་བའི་གནས་རྣམས་ཀྱི་ནང་ནས་གནས་མཆོག་ཡིན། དེ་ནའང་གཅན་གཟན་སོགས་གདུག་པ་ཅན་མང་བས་རང་གི་སྲོག་བར་ཆད་དུ་ནམ་འགྱུར་ཆ་མ་མཆིས་པས་དེར་ཡང་སྤྱིར་འཁོར་བའི་གནས་དང༌། ལྷག་པར་གནས་དེ་ཉིད་ལ་ངེས་འབྱུང་དགྲ་མི་ཤ་བོའི་བཙོན་ཁང་ནས་ཅི་ཐར་ན་སྙམ་པ་ལྟ་བུ་དང་མ་བྲལ་བ་རེ་རྟག་ཏུ་དགོས་པས། དགེ་སྦྱོར་ལོང་ཡོད་དུ་ག་ལ་འཇོག་ནུས།
འོ་ན་གར་གནས་ཀྱང་ཕུགས་འཁོར་བའི་གནས་ཀྱི་སྡུག་བསྔལ་བསྐྱེད་མོད། དམ་པའི་ཆོས་སྒྲུབ་པ་ལ་འཕྲལ་གནས་ལ་བརྟེན་པའི་གེགས་བསལ་བའི་ཐབས་ཡོད། གཞན་སྐྱོན་ལ་མི་རྟོག་པའི་ཞེ་བཅད། ལྟོ་གོས་ཅི་རེད་དུ་སོང་བའི་རྦད་ཁམ། གྲོགས་ལ་མཐུན་འཇུག་རེ་ལྟོས་བཅད་པའི་ཐག་ཆོད། བྱ་རྒྱུ་བྱམས་སྙིང་རྗེ་མོས་གུས་བློ་བཏང་གསུམ་པོ་ལས་མེད་པའི་བྱ་བ་བྲལ་ན་གནས་ཀྱིས་འཕྲལ་བར་ཆད་བྱ་བར་མི་ནུས་སོ། །ལས་ཉོན་གྱིད་འཕངས་པའི་འཁོར་བའི་གནས། །སྡུག་བསྔལ་གྱི་ཚོར་བ་བསྐྱེད་པ་ལས། །གཏན་བདེ་ཡི་རེ་བ་མེད་པ་དེར། །ཐུབ་ཆེན་གྱི་བསྟན་པ་སྙིགས་མའི་དུས། །རྗེས་འཇུག་གི་སྐྱེ་བོ་འདུས་པའི་སར། །འཕྲལ་ཡུན་གྱི་བདེ་ལེགས་མི་འབྱུང་བས། །དབེན་གནས་སུ་གཅིག་པུར་སྒྲུབ་ལ་བརྩོན། །
གཉིས་པ་ནི། སྤྱིར་རབ་ཏུ་བྱུང་བས་ཁྱིམ་པའི་གྲོགས་ནི་རྣམ་པ་ཐམས་ཅད་དུ་སྤང་དགོས་པར་མདོ་སྡེ་རྣམས་ལས་གསལ། ས་ཐོབ་པའི་སེམས་དཔའ་རྣམས་ནི་ཁྱིམ་པ་དང་ལྷན་ཅིག་ཏུའང་རུང་སྟེ། ཉེས་པའི་སྐྱོན་མི་བསྐྱེད་ཅིང་ཡོན་ཏན་གྱི་མཆོག་འཕེལ་བས་འདིར་མི་གཏོགས་སོ། །རབ་ཏུ་བྱུང་བའི་ཕྱོགས་ལའང༌། ཐེག་ཆེན་གསང་སྔགས་པ་ལྟ་བུ་བློ་མཐོ་བ། དབང་པོ་དམན་པ་ཉན་ཐོས་དང་བྱང་སེམས་ཀྱི་ནང་དུ་གནས་ན་གདུལ་བྱ་འདུལ་བའི་དོན་མ་གཏོགས་སྡིག་རྐྱེན་དུ་འགྱུར་སྲིད་ན་གྲོགས་སུ་མི་བྱ་བ་ནི་གོ་བར་བྱའོ། །བསྒོམ་པ་ནི། སྤྱིར་འཇིག་རྟེན་པ་རྣམས་གྲོགས་ལ་དགྲ་དང་འགྲོགས་ན་སྡུག་བསྔལ་བར་བྱེད། གཉེན་དང་འགྲོགས་ན་བདེ་བར་བྱེད། གཉེན་ལའང་ཁྱོ་ཤུག་ལས་མཛའ་བ་མེད་ཀྱང༌། རང་གི་བུད་མེད་ལྟ་བུ་ཞིག་སྐྱེས་པ་གཞན་དང་ཟུར་མིག་ཙམ་ལྟ་ནའང༌། ཁྱོ་དེས་དེ་གསོད་པ་ལ་ཐུག་པའི་སྡང་སེམས་འཆོར་ཚུལ་ལ་བལྟས་ན། ཇི་ལྟར་མཐུན་པའི་གྲོགས་དེ་ཡང་དགྲ་བོ་གཤེད་མར་འགྱུར་བ་སྐད་ཅིག་གིས་ཆོག བུད་མེད་ཁོ་བྱི་བོ་མི་བྱེད་ཀ་མེད་ནི་ཉོན་མོངས་པའི་སེམས་དར་དྲགས་ལ་ཐུག །སེམས་ཀྱི་ལས་ནི་སྐད་ཅིག་མ་རེ་ལ་མང་པོ་གྲུབ་འགྲོ་བས། དེང་སང་གི་གྲོགས་ཐམས་ཅད་ལས་ཉོན་འཕེལ་བ་འདི་འདྲའི་རིགས་ཁོ་ན་ཡིན་པས། རང་གཅིག་པུར་སྡོད། གྲོགས་ངན་གྱིས་ཕན་པ་ཅི་ཡང་མེད་དོ། །གྲོགས་ངན་གྱིས་གནོད་བྱེད་ཁོ་ནར་འདུག་གོ །ཉོན་མོངས་འཕེལ་ཞིང་ལས་ངན་སོག་བའི་རྟེན། །འདི་ཕྱི་གཉིས་ཀ་གཏན་བདེ་འཇོམས་པའི་དགྲ། །གྲོགས་སུ་བཟུང་ན་ཐར་པའི་སྲོག་གཅོད་པོ། །འདི་ལ་ད་ལྟ་ཉིད་དུ་འབྲོས་པར་རིགས། །ཅེས་ངག་ཏུའང་བརྗོད་དོ། །ངེད་རང་རབ་ཏུ་བྱུང་བ་རྣམས་གཞོན་དུས་ནས་མཐུན་ཕྱོགས་སུ་བྱས། ནོར་རྫས་ཁྱད་མེད་དུ་བསགས། གཅིག་ཕྱིར་གཅིག་གིས་ལྟོགས་དུས་ལྟོགས་ཐེག སྡུག་དུས་སྡུག་ཐེག་བྱས་པ་དེའང་མཐར་ལོ་བཞི་ལྔ་ཙམ་སོང་ནས་སྔར་བརྩེ་བ་དང་བྱམས་པས་མཐུན་པ་མ་ཡིན། ཆགས་སེམས་དང་བདག་སྲེད་ཀྱིས་མཐུན་པ་ཡིན་པས། ཕྱིས་ཆགས་པ་དང་བྲལ་བ་ནི་སྡང་དབང་གིས་སུན་སྣང་དང་བཅས་ཏེ་ཡིད་ལ་དགའ་བ་མེད་པར་གདུང་བ་བསྐྱེད། སྔར་སྐད་ཅིག་ཀྱང་འབྲལ་མི་ཕོད་པ་དེ། དེ་ནས་ཐ་དད་དུ་སྡོད་པ་བློས་ལོངས། དེ་ནས་ལོ་འགའ་སོང་ན་སྔར་འཕྲད་མ་མྱོང་བའི་མི་རྒྱུས་མེད་དང་འཕྲད་པ་འདྲ་བ་ཞིག་འོང༌། ཀ་ཅ་ཁབ་གཅིག་གི་གཡར་བསྐྱི་མི་ཐར། མཐར་སྐྱོན་གང་ཡོད་སྒྲོག་རེས་བྱེད་པས་གཉིས་ཀ་མ་རབ་མཐར་ཐུག་ཏུ་འགྲོ་བའི་སྒོ་ནས་གྲོགས་ཀྱིས་ཚེ་འདིར་སྡུག་བསྔལ་བསྐྱེད་བ་ཡིན་ནོ། །དེ་ནི་གྲོགས་དང་མཁོན་པའི་དབང་དུ་བྱས་ལ། གྲོགས་དང་མཐུན་པའི་དུས་ཀྱང་གྲོགས་ཀྱིས་གནོད་བསྐྱལ་བ་མ་གཏོགས་ཕན་བཏགས་པ་མེད། ཁོ་ཤི་བའམ་ཁོའི་ནོར་རྫས་སྡེ་རིས་དང་བཅས་པ་བརླག་པའམ། ཁོ་ལ་ན་ཚ་ལྟ་བུ་བྱུང་ན་རང་གི་སྙིང་དུམ་བུར་འགྲོ་བ་ཙམ་གྱི་སྡུག་བསྔལ་དཔག་མེད་ཅི་ཙམ་སྐྱེད་པར་བྱེད། དེས་ན་ང་ཡི་གོ་བ་ལ་བཙུན་པར་བྱས་པས་གྲོགས་དང་གལ་སྲིད་འགྲོགས་ཕྱིན་ཆད་ཐ་ནའང་མི་དགེ་བཅུའི་སྤྱོད་པ་ལ་སྐྱིད་སྡུག་གི་འདུན་འཚངས་མི་གཅིག་པར་འགྲོགས་ཐུབ་པ་རེ་བྱུང་ན། དུས་དེང་སང་གི་འགྲོགས་ལུགས་རབ་ཚད་པ་ཡིན་ནམ་ཡང་སྙམ། གང་ལྟར་ཡང་སྙིགས་དུས་ཀྱི་མི་བཟང་ངན། སྟོབས་ཡོད་མེད། བནྡེ་མི་སྐྱ་བློ་ཉེ་རིང་ཅི་འདྲ་ཞིག་ཡིན་ཀྱང་ཚེ་འདི་ལ་སྦྱོར་བའི་ཆེད་དུ་འགྲོགས་ཕྱིན་ཆད་སྡུག་བསྔལ་སྟེར་བ་དམྱལ་བའི་ལས་གཤིན་ཡིན་པས་གྲོགས་ལས་ངེས་པར་དབྱུངས་ཤིག །འདོན་སྒོམ་རྒྱུད་ལ་ཅི་འདྲེ་འདྲེར་བྱའོ། །
གསུམ་པ་ནི། སྤྱིར་དབང་ཐོབ་པའི་སེམས་དཔའ་ས་ལ་གནས་པ་དང༌། གཞན་རྗེས་འཛིན་ནུས་པའི་རྣལ་འབྱོར་པ་ནི་མ་གཏོགས། ལས་དང་པོ་པས་འཁོར་བསྐོར་ན་སོ་ཐར་གྱི་སྡོམ་པ་ཤོར་ཏེ། སློབ་མ་དེ་གཟུགས་མཛེས་པ་སོགས་ཡོད་ན་ཁམ་ཆེ་ན་ཕམ་ལྷག་དང་པོའི་སྐྱོན་འབྱུང༌། དེར་མ་ཟད་སློབ་མ་རྨོངས་པ་རྣམས་མགོ་བསྐོར་བའི་ཕྱིར་མི་ཆོས་བླ་མའི་སྡོམ་པ་རང་ཤུགས་ཀྱིས་ཉམས་འགྲོ། སློབ་མའི་དོན་དུ་སྲོག་གཅོད་དང་མ་བྱིན་ལེན་བྱེད་པ་ལ་རང་མི་འདོད་བཞིན་འཇུག་དགོས་པ་འབྱུང༌། དེ་ལས་ཀྱང་བྱང་སེམས་ལས་དང་པོ་པ་བྱང་སེམས་ཀྱི་སྡོམ་པ་ཤོར་ཏེ། འཁོར་རྣམས་ཀྱི་ལོག་སྒྲུབ་ལ་སེམས་སྐྱོ་ནས། སེམས་ཅན་འདི་འདྲ་རེའི་དོན་ཡང་མི་འབྱུང་ན། མཁའ་དང་མཉམ་པའི་སེམས་ཅན་གྱི་གཞན་དོན་ལྟ་ཅི་སྨོས་སྙམ་པའི་སེམས་བསྐྱེད་རྩ་བ་ནས་ཤོར། དེ་ལས་ཀྱང་སྔགས་ཀྱི་སྡོམ་ལྡན་ཡིན་ན་སྔགས་སྡོམ་ཤོར་ཏེ། ངེད་རང་བརྟན་པ་མ་ཐོབ་པས་ཁོང་ཚོའི་བྱེད་སྤྱོད་ལ་སྡང་བ་སྐྱེས་ནས་ཆོས་དང་ཟང་ཟིང་གི་ཕན་པ་འདོར་བས། སེམས་ཅན་ལ་བྱམས་པ་སྤོང་བའི་བློ་སྐྱེ་སྲིད། སློབ་མ་ལ་སྔགས་ཀྱི་སྡོམ་པ་དང་དབང་བསྐུར་བྱིན་པ་ཞིག་ཡིན་ན་སློབ་མས་བླ་མའི་ཐུགས་དཀྲུགས་པས་སློབ་མ་རྣམས་ལ་རྩ་ལྟུང་དང་པོ་འབྱུང་ཉེ་བས་འཁོར་བསྡུ་བ་འདི་ཁེ་བས་ཉེན་ཆེ། འདི་ཡང་བདག་ཉིད་རྡོ་རྗེ་སློབ་དཔོན་དུ་བྱེད་པའི་ཡོན་ཏན་དང་མི་ལྡན་པས་སློབ་མ་བསྡུས་པའི་དབང་དུ་བྱས་པ་ཡིན་ནོ། །དེར་མ་ཟད་དེ་རྣམས་ཀྱི་དོན་དུ་སྡིག་ལྟུང་གཏམ་ངན་ཅི་ཙམ་ལ་འབད་ཀྱང༌། དེ་རྣམས་ཀྱི་ཞེ་འཐིང་པ་རེ་བྱས་ན་དེང་སང་གི་གྲུབ་དོན་དེར་གདའ། ཞེན་པ་དེས་འཁོར་བའི་གཏིང་རྡོ་བྱེད་པ་མ་གཏོགས་དེ་ལས་ཐར་བ་རྣམ་པར་གྲོལ་བ་ལ་ནི་ཕན་མི་ཐོགས། ངེད་རང་གིས་འཁོར་བསྐོར། འཁོར་གྱིས་ཀྱང་འཁོར་བསྐོར། དེ་ཡིས་ཀྱང་འཁོར་བསྐོར་ན་ཐ་ན་དུད་འགྲོ་ཚུན་གྱི་རྒྱུད་སྤེལ་བ་སོགས་སྡིག་པའི་རྒྱུན་འབའ་ཞིག་ཡིན་པས་འཁོར་ལ་དགོས་མེད་ཀྱི་ངེས་འབྱུང་དྲག་ཏུ་བསྐྱེད་ནས་རྒྱུད་ལ་འདྲེ་འདྲེར་སྒོམས་ཤིག །
འདིར་སྨྲས་པ། རང་རྒྱུད་སྨིན་ནས་སློབ་མ་བསྡུ་བ་ནི། །སྟོན་པ་བདེ་བར་གཤེགས་པའི་ཕྲིན་ལས་ཡིན། །གཞན་སྐྱོབ་མི་ནུས་སློབ་མ་བསྡུ་བ་ནི། །བདག་གཞན་དམྱལ་བའི་གཡང་སར་མཆོང་པ་ཡིན།
བཞི་པ་ནི། རབ་ཏུ་བྱུང་བའི་ལོངས་སྤྱོད་ནི་རབ་ཏུ་བྱུང་བ་སྦྱངས་ཡོན་ལ་གནས་པས་ཁྱིམ་པའི་ལོངས་སྤྱོད་རབ་བྱུང་གིས་བསྟེན་པར་མི་རུང་བའི་ལོངས་སྤྱོད་ལ་གཞིག་འབྲེལ་བཏང་མི་དགོས། རང་རེ་གཅིག་པུར་འདུག་ན་དགེ་འདུན་གྱི་༼དགེ་འདུན་རྣམ་པར་དག་པས་སྦྱིན་པ་པོའི་ལོངས་སྤྱོད་ལོངས་སྤྱད་པས་སྦྱིན་བདག་ཚོགས་རྫོགས་པར་འགྱུར་བ་དང༌། དགེ་འདུན་གྱི་རྒྱུད་ལའང་བསོད་ནམས་གྱི་ཚོགས་དཔག་མེད་སོག་ཀྱང་དགེ་འདུན་རྣམ་པར་མ་དག་ན། མཆོད་གནས་མ་ཡིན་པ་མཆོད་གནས་སུ་ཁས་འཆེ་བའི་ལོག་པར་འཚོ་བ་ཁོ་ན་འཇིག་རྟེན་གྱི་ཆོམ་རྐུན་པ་ཆེན་པོ་ཡིན་པས་ཉེས་པ་ཤིན་ཏུ་ལྕི་བས། དེའི་ལས་ཀྱི་འབྲས་བུའང་ཤིན་ཏུ་མནར་བ་མྱོང་དགོས་པས་ན། དེ་ལ་ངེས་འབྱུང་སྐྱེ་དགོས་པ་དང༌། ཡང་དགེ་འདུན་རྣམ་དག་གི་སྡེར་རང་མ་དག་པའི་དགེ་སློང་གིས་དད་ཟས་ལ་ལོངས་སྤྱོད་པ་ན་ཉེས་པ་དེ་བས་ཆེ་སྟེ། དགེ་འདུན་སྤྱི་ཙམ་ལ་ཕུལ་བའི་དད་ཟས་ལ་ལོངས་སྤྱོད་པ་དང༌། ཡང་རང་རེ་མ་དག་པའི་དགེ་སློང་གིས་དག་པའི་དགེ་སློང་གི་དགེ་འདུན་གྱི་དད་ཟས་ལ་ལོངས་སྤྱོད་པའི་བྱེ་བྲག་གི་ཉེས་པ་ཉིས་འདབས་སུ་ཡོད་པ་ཡིན་ནོ། །མཆན།༽ ལོངས་སྤྱོད་ལ་གཞིག་འབྲེལ་ཆེར་བཏང་མི་དགོས། དེ་ལྟར་ནའང་དགེ་སློང་མི་རེང་ཞིག་གི་ལོངས་སྤྱོད་ལ་བསམ་ན་བཟའ་བཏུང་གནས་མལ་གོས་སོགས་ངན་ངོན་ཙམ་གྱིས་ཆོག་ཤེས་པ་དང་འཚོ་ཐུབ་པ་ཞིག་དགོས། བཟང་པོ་དང་མཆོག་དང་གྱ་ནོམ་པ་ལྷག་པར་འགྱུར་བའི་སྡུག་བསྔལ་བསྐྱེད་པའི་རྟེན་བྱེད་པས་ངེས་འབྱུང་ཞེན་ལོག་བཅོས་མིན་སྐྱེ་དགོས། དེ་ཇི་ལྟར་བསྒོམས་ན། ལྟོ་གོས་སོགས་ཀྱི་ལོངས་སྤྱོད་འདི་འབད་པས་བསྒྲུབ་པ་འདི་ལུས་འཚོ་བའི་ཆེད་ཡིན་ཀྱང༌། སྟབས་མ་ལེགས་ན་ད་ལྟ་སེ་གོལ་གཏོགས་རིང་ལ་འཇིག་རྟེན་ན་གོས་ལ་རྡོག་པ་ཐོགས་ལུགས་ཞིག་དང༌། ཟས་ལ་ཁམས་སྙོམས་ལུགས་རེ་མ་ཤེས་པར་ཤི་བ་ལ་གྲངས་མི་ཆོད་པས་འཚོ་བའི་རྐྱེན་ཡང་འཆི་བའི་རྐྱེན་དུ་འགྱུར་བ་ཡིན། དེ་བས་གོས་ཀྱང་ཆོས་གོས་གསུམ་ངན་ངོན་གནས་མལ་གདིང་བ་ཙམ་དང༌། སྣོད་སྤྱད་ལྷུང་བཟེད་ཕོར་བུ་ཙམ་མ་གཏོགས་ཅི་ཡང་མི་འཛིན། འདི་རྣམས་ཀྱང་ཟད་དོགས་དང་འདི་ཟད་ནས་ཀྱང་ཅི་འདྲས་དྲག་བསམ་པ་སོགས་ཀྱི་ཚེ་འདིའི་སྐྱིད་ཆགས་བྱེད་རེ་ཞེ་མནའ་བྱེད་དེ། དེ་ཡང་དེ་ལ་བདེ་སྐྱིད་ཅིག་ཡོད་ན་འཁོར་བ་ཐོག་མེད་ནས་ལོངས་མ་སྤྱད་བྱ་བ་ཙམ་མེད་དེ། སླར་ཉའི་ལྕགས་ཀྱུ་ལྟར་གྱུར་པ་ཁོ་ན་ཡིན། དེས་ན་ཟས་ལའང་ཐུག་པ་དང་ཟན་རིལ་བསྟེན་ཅིང༌། དེའང་འགྲངས་དྲགས་པར་མི་བཟའ། མདོར་ན་ནོར་རྫས་ཟས་གོས་བཟའ་བཏུང་ཅི་འདྲ་ཞིག་མཐོང་ཡང་ཟས་ལ་དུག་དང་བཤང་བ་སྦྱར་བ་ལྟར་འཁོར་བའི་འདོད་ཡོན་སྡུག་བསྔལ་བསྐྱེད་པའི་རང་བཞིན་དུ་སྐྱུགས་ལོག་མེར་མེར་བར་བསྒོམས་ཏེ། ངག་ཏུ། འདོད་ཡོན་ཐམས་ཅད་སྡུག་བསྔལ་གྱི་རྒྱུ་རྐྱེན། གནོད་བྱེད་ཀྱི་ཕུང་པོ། །ཟང་ཟིང་ཐམས་ཅད་བསླུས་དང་མགོ་གཡོགས། མེ་ཁའི་རྩྭ་བཀྲམ། དུག་ཅན་གྱི་གཡོས། རལ་གྲིའི་སོ་ཡི་སྦྲང་རྩི་དང་འདྲའོ། །བསྒྲུབས་ན་སྡིག་པའི་ལས་ཀྱིས་བསྒྲུབ་དགོས་ཤིང༌། །བསྟེན་ན་ཉོན་མོངས་སྲེད་པ་འཕེལ་བྱེད་པའི། །འདོད་པའི་ཡོན་ཏན་གྱ་ནོམ་བཟང་དགུ་ཡང༌། །གསོད་སར་ཁྲིད་པའི་གཡོ་སྒྱུའི་དགའ་སྟོན་བཞིན། །རབ་ཏུ་འཇིགས་པ་སྐྱེད་བྱེད་འདིར་ལྟོས་ལ། །ད་ནི་ངེས་འབྱུང་བསྐྱེད་པའི་དུས་ལ་བབ། །ཅེས་འདོན་སྒོམ་དུ་བྱའོ། །འདིར་གལ་ཆེ་བ་རང་རེ་རབ་ཏུ་བྱུང་ནས་མ་དག་པའི་དངོས་པོ་བརྒྱད་སྤོང་དགོས་ཏེ། ཤ། ཆང༌། གོ་ཆ། མཚོན་ཆ། བཞོན་པ་ཁལ་དང་བཅས་པ། ཚོང་ཁེ་བུན་བསྐྱེད་དང་བཅས་པ། ལོ་ཏོག་ཁང་ཁྱིམ་དང་བཅས་པ། བཞོས་མ་འབྲོག་དང་བཅས་པ་སྐད་ཅིག་ཀྱང་བདག་བཟུང་དང༌། ཁྱད་པར་ཤ་ཆང་མཚོན་གསུམ་ལ་མིག་གིས་བལྟ་བ་ཙམ་ཡང་སྤང་ངོ༌། །འདི་བརྒྱད་མ་སྤངས་ན་བཀའ་བརྒྱུད་འདི་པར་མ་གཏོགས་༼བཀའ་བརྒྱུད་འདི་པར་མི་གཏོགས་པ་ཞེས་པ་ལ། རྗེ་སྒམ་པོ་པ་འདི་ཟླ་འོད་གཞོན་ནུ་མ་འོངས་པ་ན་དགེ་སློང་འཚོ་བྱེད་དུ་འགྱུར་བའི་དུས། དག་པའི་འཁོར་ལ་སྦྱངས་ཡོན་དང་ལྡན་པ། མ་དག་པའི་དངོས་པོ་བརྒྱད་མི་འཆང་པ། རྟག་ཏུ་དབེན་པ་ལ་གཞོལ་བ། རྣམ་པར་ཐར་པའི་སྒོ་གསུམ་གྱི་གནས་པས་གནས་པ་ལ་སོགས་འབྱུང་པར་གསུངས་པ་དེའི་དབང་དུ་བྱས་པ་ཡིན། མ་དག་པའི་དངོས་པོ་བརྒྱད་ཁྲིད་ཡིག་འདིར་བགྲང་བ་དང་གཞན་དུ་བགྲང་བ་འདྲ་མིན་དུ་ཡོད་པ་ཡང་ལུགས་གཞན་པའི་རྣམ་གྲངས་ཡིན་པར་ཤེས་པར་བྱའོ། །མཆན།༽པས་འདི་ལག་ལེན་དུ་ཐེབས་པ་གལ་ཆེ།
ལྔ་པ་ལ། རབ་ཏུ་བྱུང་བའི་མཛའ་བཤེས་བུད་མེད་དང་ཁྱིམ་པ་སོགས་མིན་པས་ཆེད་དུ་ངེས་བྱུང་༼ངེས་འབྱུང་གི་གོ་དོན་གནས་གྲོགས་ལོངས་སྤྱོད་ཅི་འདྲ་ཡིན་ཀྱང༌། ཡོན་ཏན་གྱི་གནས་མ་ཡིན་པ་ཉེས་པའི་གནས་ལ་ཡོན་གནས་སུ་འཁྲུལ་བ་དང༌། སྡུག་བསྔལ་གྱི་རྟེན་ལ་བདེ་བར་འཁྲུལ་བ་དང༌། དམན་པའི་གོ་འཕང་ལ་མཆོག་གི་གོ་འཕང་དུ་འཁྲུལ་བ་དང༌། སྙིང་རྗེའི་གནས་ལ་སྐྱབས་སུ་འཁྲུལ་པ་སོགས་ལས་ངེས་པར་ཡིད་ཟློག་པའི་དོན་ཡིན་གྱི། སྡང་བའི་དབང་གིས་ཞེ་འགྲས་ཀྱིས་ཡིད་སུན་བྱུང་བ་ལྟ་བུ་མིན། མཆན།༽ ཆེར་བསྒོམ་མི་དགོས། བརྟན་པ་ཐོབ་པས་སེམས་ཅན་རིས་མེད་མཛའ་བཤེས་སུ་འཛིན་པ་ནི་ལམ་གྱི་གྲོགས་སུ་འགྲོ་བས་དེ་ལ་དམིགས་ནས་རང་དོན་ཡིད་བྱེད་ཀྱི་ངེས་འབྱུང་ཆེད་དུ་བསྒོམ་པ་ལམ་གྱི་གོལ་ས་ཡིན། དེས་ན་རབ་བྱུང་གི་མཛའ་བཤེས་ནི་དགེ་བ་སློབ་པ་ལ་ཟེར་བ་ཡིན་པས་དེ་ལ་གུས་པ་ཆེན་པོས་རིམ་གྲོ་བྱེད་ལ་གཏུགས་ཚེས་ན་ཁོང་གི་དགེ་རྩ་ཉམས་འགྲོ་སྲིད་པས་དུས་ཤེས་ཤིང་ཚོད་རིག་པ་ཁམས་ལ་མ་གཟན་པར་བྱེད་དགོས། དེས་ན་མཛའ་བཤེས་དེ་ལྟ་བུ་ལ་བརྟེན་པའི་རྣམ་གཡེང་བྱུང་ནའང་ལེ་ལོ་ཡིན་པས་དེ་ལ་ངེས་འབྱུང་དྲག་ཏུ་བསྐྱེད་དེ། ཁྱོད་འདི་འདྲའི་རྣམ་གཡེང་ལ་ཚེ་འཛད་པ་འཕངས་སྙམ་ནས་སྨྲས་པ། དགེ་ལ་བསྐུར་བའི་གྲོགས་སུ་སྨོས་ན་ཡང༌། །འཁོར་བར་སྦྱོར་བའི་ཐབས་ལས་གཞན་མིན་པའི། །བསླབ་བྱ་སྟོན་རྒྱུ་མེད་པའི་སྐྱེ་བོ་ལ། །མཛའ་བཤེས་བྱེད་པ་སྨྱོན་པ་མ་ཡིན་ནམ། །ཞེས་འདོན་སྒོམ་ལག་ལེན་སུམ་སྦྲག་ཏུ་བྱའོ། །
དྲུག་པ་ནི། རབ་བྱུང་གིས་སྔར་ཁྱིམ་པའི་དུས་ཀྱི་གཉེན་དང་མཐུན་འཇུག་འོང་དོན་མེད་དེ། ཁྱིམ་ནས་ཁྱིམ་མེད་པར་རབ་ཏུ་བྱུང་བའི་ཕྱིར་དེ་རྣམས་ལ་ཆེད་གཉེར་བྱས་ནས་བསྒོམ་མི་དགོས།
འོ་ན་རབ་བྱུང་གི་གཉེན་རྩ་བའི་བླ་མ་གཅིག་པ། དམ་ཆོས་ཀྱི་བརྒྱུད་པ་གཅིག་ལ་ཐུག་པ་ཞིག་ལ་ཟེར་ཏེ། རང་རྒྱུད་ལ་དགེ་རྩ་སྤེལ་བའི་དཔུང་གཉེན་ཡིན་པའི་ཕྱིར་དང༌། ལྷག་པར་དབང་བསྐུར་ལྷན་ཅིག་ཏུ་ཐོབ་པ་ཡིན་ན་རྡོ་རྗེའི་སྤུན་དུའང་འཇོག་པའི་ཕྱིར། དེའང་གཉེན་དེ་ལྟ་བུ་མཐོང་བ་ན་གཞན་ལས་ཀྱང་དགའ་བ་དང་སྤྲོ་བ་ཆེར་སྐྱེ་སྟེ། དཔལ་ལྡན་བླ་མ་དམ་པའི་ཆོས་བརྒྱུད་ངོ་མཚར་དང་བཅས་པ་དྲན་དགོས་པའི་ཕྱིར། དེ་ལྟར་ནའང་དེ་འདྲ་ལ་བརྟེན་པའི་བླ་མ་དང་ཆོས་བརྒྱུད་ལ་ཚེ་འདིའི་ཁ་འཛིན་དང༌། མཐུན་འཇུག་དང༌། ཐབ་ཀ་དང་ལོང་གཏམ་འབྱུང་སྲིད་པས། དེ་ལྟར་ན་དེ་འདྲ་ལ་དགོས་མེད་ཀྱི་བློ་ཐག་བཅད་ནས། ཕེབས་འབྱོན་སྐྱེལ་མ་དྲི་བཤད་ཐམས་ཅད་ཕྲུམ་རློན་གྲིས་བཅད་པ་ལྟར་ངེས་འབྱུང་བསྐྱེད་དགོས་ཏེ། རྣམ་པར་གཡེང་བས་གཉེན་དང་འཕྲད་ན་ཡང༌། །ངག་འཁྱལ་ལོང་གཏམ་མང་པོས་འདའ་བ་ལས། །གཏན་གྱི་བདེ་ལེགས་བསྒྲུབ་པར་མི་གདའ་བས། །གཞན་འདྲིས་ལ་སྤངས་གཅིག་ཏུ་དྲང་པོར་འདུག །ཅེས་འདོན་སྒོམ་དུ་བྱའོ། །དེས་ན་འདི་འདྲ་ལ་དགོངས་ནས། རྗེ་མི་ལས། གཉིས་སུ་ལངས་ན་ལོང་གཏམ་འཕེལ། །གསུམ་དུ་ལངས་ན་ཆགས་སྡང་འཕེལ། །ཞེས་གསུངས་སོ། །
བདུན་པ་ནི། རབ་ཏུ་བྱུང་བའི་བྱ་བ་ཚུལ་ཁྲིམས་མ་ཉམས་པར་བྱེད་པ་དང༌། ཉེས་བྱས་ཅུང་ཟད་ཙམ་བྱུང་ནའང་ཕྱིར་འཆོས་པ་དང༌། ཀློག་པ་ཐོས་བསམ་སྒྲུབ་པ་བསམ་གཏན་གཉིས་ཀྱིས་དུས་འདའ་བ་ནི་བྱ་བ་ཐམས་ཅད་ཀྱི་མཆོག་ཡིན་ཏེ། རབ་ཏུ་མ་བྱུང་པའི་བྱ་བ་ལས་ཁྱད་པར་བྱེད་ཆོས་ཡིན་པའི་ཕྱིར། དེ་ལྟ་བུའི་བྱ་བ་ལ་ངེས་པར་འབྱུང་བ་སྐྱེ་བའི་སྐབས་གར་སྲིད། ༼འདི་ལ་དོགས་པའི་གནས་མེད་ཀྱང༌། དེང་སང་ཐོས་བསམ་བྱས་པ་ཐམས་ཅད་སྙིང་པོ་མེད་པས། དེ་ལས་སྲོལ་གྲོལ་པོ་ཞིག་ཐམས་ཅད་འདོད་པ་མང་བས་ངེས་འབྱུང་གོ་ལོག་པོ་འདི་བློ་ནན་ཏར་མ་བདེ་བ་ཡིན། མཆན།༽ འོན་ཏེ་རབ་ཏུ་ནི་བྱུང༌། བྱ་བ་ནི་བཏང༌། ནུས་ན་ཆོས་མིན་པ་བྱ་རྒྱུ་མེད་པ་ལ་བླ་མའི་ཞབས་ཏོག་དང་སྤྱི་དོན་དང་འགྲོ་དོན་ཡིན་པ་སྐད་དུ་བྱས་ནས་ལུས་ཀྱིས་འགྲོ་འདུག ཤིང་ལས། རྡོ་ལས། ཚོང་ཁེ་སྤོགས། ཞུ་བ་ཞུ་སྒུག སྲུང་ཆ་བྱ་སྐྱེལ། མཁར་ལེན་དམག་སྡུད། སོ་ནམ་མནའ་དཔང་ལ་སོགས་དང༌། །ངག་གི་གྲོང་ཆོག་འདྲེ་འདུལ། གཏོང་ཟློག་གོས་སྲུང༌། ཁ་མཆུ་གཤེར་སྦྱོང༌། དོན་མེད་ཀྱི་ཡིག་ཁྱེར་འགྲོ་འོང༌། མདོར་ན་ཡིད་ཀྱིས་རང་གཞན་གྱི་ཆོས་བརྒྱད་ཅི་འཕེལ་གྱི་ཐབས་བྱས་ཚད་དམ་ཆོས་སུ་མ་སོང་བ་དེ་ངོ་ཤེས་པར་བྱས་ཤིང༌། ངོ་ཤེས་རིམ་ནས་དེ་ལ་ངེས་འབྱུང་བསྐྱེད་ནས་སྤང་དགོས། ༼མ་འོངས་པ་ན་སངས་རྒྱས་ཀྱི་རྗེས་འཇུག་ཕལ་ཆེར་འཁོར་བའི་བྱ་བ་ལ་གཡེང་བར་འགྱུར་བ་ལ་ངེས་འབྱུང་མི་སྐྱེ་བའི་བཙུན་གཟུགས་མང་པོ་འབྱུང་བར་སངས་རྒྱས་ཉིད་ཀྱིས་ལུང་བསྟན་ཏེ། འཕགས་པ་ཡུལ་འཁོར་སྐྱོང་གིས་ཞུས་པའི་མདོར། ངོ་ཚ་ཁྲེལ་དང་འཛེམ་དང་བྲལ་བ་དང༌། །ཁ་ལྟར་སྤྱི་ཏོལ་ཆེ་ལ་རྒོད་གཏུམ་ཞིང༌། །ཕྲག་དོག་ང་རྒྱལ་རྒྱགས་པས་འཚིག་པ་ཡི། །དགེ་སློང་དག་ནི་ང་ཡི་བསྟན་ལ་འབྱུང༌། །ལག་པ་དང་ནི་རྐང་པ་རྡེབ་བྱེད་ཅིང༌། །ཆོས་གོས་གྲྭ་རྣམས་ཀྱང་ནི་སྐྱེག་པར་བྱེད། །ཆོས་གོས་ཐོགས་ཤིང་ཆང་དང་རྒྱགས་མྱོས་ནས། །གྲོང་དང་ཁྱིམ་དག་ཏུ་ནི་རྣམ་པར་རྒྱུ། །ཞེས་དང༌། བསྟན་པ་ཡོན་ཏན་ཕུང་པོ་འདི་སྤངས་ནས། །དེ་དག་རྟག་ཏུ་བྲིན་ཡིག་ཁྱེར་བར་བྱེད། །ཅེས་དང༌། ཏིང་རྒྱལ་ལས། ཁ་ཟས་དག་དང་འཁྲིག་བའི་གཏམ་རྣམས་ལས། །དེ་དག་ཉིན་དང་མཚན་དུ་འགྲོ་བར་བྱེད། །ཅེས་གསུངས་སོ། མཆན།༽ ངེད་རང་རབ་བྱུང་ཚོ་ལྟོ་དགོས་མི་འཆི་ཙམ་ཞིག་དད་ཅན་མ་སུན་བར་རང་ཉིད་མཁས་བཙུན་གྲུབ་པའི་གཡོ་སྒྱུ་མེད་པའི་སྒོ་ནས་ཚོད་ཤེས་པས་སློང་བ་ཙམ་མ་གཏོགས། ཚེ་འདིའི་ཕུན་ཚོགས་བསྒྲུབ་རྒྱུ་ཅིའང་མེད། གནས་མལ་ནི་བས་མཐའ་དང་ཤིང་དྲུང་གིས་ཆོག་པས་ཝ་ཁྱི་ཉལ་ས་ཙམ་ཞིག་གིས་གཏུབ། ཆོས་ཤེས་པ་ལ་ལག་ཏུ་ལེན་དགོས། ལག་ཏུ་ལེན་པ་ལ་ཆོས་དེ་ཡིད་ལ་ཡོད་པ་ཞིག་དགོས་པས། སྤང་བླང་བྱེད་རྒྱུ་ཀུན་སེམས་ལ་ཁྲ་ལམ་མེ་བར་བྱས་ནས་དམ་པའི་ཆོས་དེ་ངག་ལམ་ནས་བྱང་འཆུགས་སེ་བ་ཞིག་དགོས། དེ་བྱས་པས་གར་འགྲོར་དཔེའུ་བུམ་ཁྱེར་མི་དགོས། དེ་མི་དགོས་པས་དཔེ་ཆའི་ཁྲེས་པོ་སོགས་ཀྱི་རྣམ་གཡེང་མི་འོང༌། དབང་ལེན་པ་སོགས་ལམ་དུས་ཀྱི་རྣལ་འབྱོར་རྣམས་ལའང་བྲིས་སྐུ་དང་མཆོད་ཆ་མེད་ཀྱང་བཏུབ་པས། རྟེན་གསུམ་ཁྱེར་པའི་བྱ་བ་སོགས་ཀྱི་རྣམ་གཡེང་ཡོང་དོན་མེད། དེ་ཙ་ན་འབུངས་གསུམ་ཉམས་ལེན་ལ་མི་འདོན་ན་ཅི་ལ་འདོན་པས། འཇིག་རྟེན་ཕལ་པའི་བྱ་བ་ལ་ངང་ངམ་ཤུགས་ཀྱིས་ངེས་འབྱུང་སྐྱེ་བ་ཡིན། དེ་ཙ་ན་དམ་པའི་ཆོས་ཀྱི་བྱ་བ་ལས་གཞན་མི་ཁོམས་རྒྱུའི་བྱ་བ་ཅི་ཡོད། ཚེ་འདིའི་འབྲེལ་ཆགས་མེད་པའི་བྱ་བ་ལས། །སྨྲ་ཟློས་མཐུན་འཇུག་མེད་པའི་འདུན་མ་གྲུབ། །དུས་དེར་བཅའ་བཀོད་བསྒྲིག་པའི་བྱ་བས་དབེན། །བྱ་བཏང་སྐྱེས་བུ་ཉིན་མཚན་གཉིས་ཀར་དལ། །ཞེས་འདོན་སྒོམ་དུ་བྱའོ། །
བརྒྱད་པ་ནི། རབ་ཏུ་བྱུང་བའི་དགོས་པའི་གྲུབ་དོན། ཐར་པ་དང་ཐམས་ཅད་མཁྱེན་པ་ཡིན་པས་དེ་ཐོབ་ཕྱིར་ཚུལ་ཁྲིམས་ཇེ་གཙང༌། ཐོས་པ་ཇེ་ཆེ། ང་རྒྱལ་ཇེ་ཆུང༌། མོས་གུས་ཇེ་ཆེ། ཏིང་འཛིན་ཇེ་གསལ། ཤེས་རབ་ཅི་ཆེ། ཞེན་པ་ཅི་ལོག ཉམས་རྟོགས་ལ་བོགས་ཅི་ཐོན་ནི་དགོས་པའི་གྲུབ་དོན་ཡིན་ནོ། །དེ་ལས་བཟློག་ན་འཕྲལ་བསླབ་ཚུགས་བཙུན་པ་དང་ཐོས་པ་ཆེ་བ་དང་སྒོམ་བསྲན་ཆེ་ཞིང་རྟོགས་པ་མཐོ་བར་ལས་བླངས་ནས་ཕུགས་ཀྱི་གྲུབ་དོན་ཚེ་འདིར་ཆོས་བརྒྱད་ཀྱི་དཔལ་འབྱོར་རྒྱ་མ་ཆུང་བ་དེ་གྲུབ་པ་དེ་ལ་གྲུབ་དོན་མཐར་ཕྱིར་དུ་བྱེད་པ་དེ་ལ་ངེས་འབྱུང་སྐྱེ་དགོས་པ་ཡིན་ཏེ།
དེ་ཡང་མྱོང་ཐོག་ཏུ་བཀར་ཏེ་མཚོན་ན། དཔེར་ན་དེང་སང་ཆོས་པའི་གཟུགས་བརྙན་ཕལ་ཆེར་ཅིག་གིས་སྐྱེས་པ་དང་བུད་མེད་ལྟ་བུས་རང་ལ་ཆགས་པ་སྐྱེ་བའི་ཆེད་དུ་ཕྲེང་བ་ལ་འོད་ཟེར་འཕྲོ་བར་བྱེད། མིག་ཟིམ་བུར་བལྟ། སྐད་ཕྲ་རུ་བཏང༌། རྒྱུད་ལྷོད་དུ་གཞུག འགྲོ་ན་འཐེན་པ་འདྲ། སྡོད་ན་འཁྱིལ་བ་འདྲ་བྱས་ནས་གཞན་ཆགས་སུ་བཅུག་ནས་མཐར་དབང་པོ་གཉིས་སྤྲོད་དུ་བྱེད་པས་དེ་ཙམ་གྱི་གྲུབ་དོན་བདེ་སྐྱིད་དུ་རེ་བ་ཡིན་ཏེ། འདོད་ཆགས་ཀྱི་དུག་འཕེལ་བས་བདག་རྒྱུད་འདི་ཕྱི་གཉིས་ཀར་མ་རུང་བར་བྱེད་པའི་ཕྱིར། འདི་འདྲ་གྲུབ་དོན་གྱིས་རང་ཉིད་ངན་སོང་མུ་མེད་དུ་སྐྱེ་བར་བྱེད་པ་ལ་སྐྲག་པ་ཅུང་ཟད་ཀྱང་མི་སྐྱེ་བར་སླར་ད་དུང་ཆོས་པའི་ཁྲོད་དུ་དད་ཟས་གཉེན་པོ་ལེན་ཅིང་རབ་ཏུ་བྱུང་བའི་ཆ་ལུགས་བཟུང་ནས་འཇིག་རྟེན་པ་རྣམས་ཀྱིས་སངས་རྒྱས་ཀྱི་བསྟན་པ་འདི་ལྟ་བུའོ་ཞེས་སྟོན་པ་བསྟན་པ་དང་བཅས་པ་ལ་ལོག་པར་ལྟ་འཇུག་པའི་སྡིག་རྟེན་ཆེན་པོ་བྱེད་པ་ནི་མནར་མེད་པའི་དམྱལ་བ་ཆེན་པོར་སྐྱེས་ན། རབ་ཏུ་བྱུང་བ་བྱ་བ་འདི་ལྟ་བུ་ལ་འཇུག་ཕོད་པ་གྲུབ་དོན་འདི་ལྟ་བུ་ལ་ཡིད་སྨོན་འཆའ་བ། སྙིང་རྗེ་བླག་མེད་དུ་སྐྱེ་བའི་ཡུལ་དུ་འདུག་ན། འདི་འདྲ་བའི་བྱ་བ་གྲུབ་དོན་དང་བཅས་པ་ལ་བཅོས་མིན་གྱི་ངེས་འབྱུང་མི་སྐྱེ་ཀ་མེད་པར་འདུག་གོ །དེས་མཚོན་ནས་དེང་སང་བླ་མ་ཁ་ཅིག་གིས་སློབ་མ་སྡིག་ལ་སྦྱོར་འདོད་ནས། བླ་མས་གང་གསུང་བསྒྲུབ་དགོས་པའི་ཆོས་བཤད་ནས་མཐར་གྲུབ་དོན་སློབ་མ་སྡིག་ལ་སྦྱར་བ་ལྟ་བུ་ཡང་འདིས་མཚོན། མདོར་ན་རང་ལ་རེ་ལྟོས་བཅས་པ་དེ་འཁོར་བ་ལས་ཐར་བའི་བྱ་བ་ལས། རང་རེའི་གོས་བཙེམ་རྒྱུའི་སྐུད་པ་བཟོ་བ་ཁག་ཆེ་ཟེར་ནས། སྐུད་པ་འཆོས་པའི་བྱ་བ་སྔོན་ལ་བཅུག་པའི་བླ་མའི་བློ་རྩེ་གཏད་མཚམས་ཀྱི་གྲུབ་དོན་ལའང་སྙིང་རྗེ་དང་ངེས་འབྱུང་མི་སྐྱེ་ན་སུ་ཞིག་ལ་སྐྱེ་སྟེ། རང་ལ་ཐར་པ་ཐོབ་པའི་བློ་གཏད་འཆའ་བའི་སློབ་མ་ལ་སྙིང་རྗེ་མི་ལྟ་བར་རང་གར་བོར་བའི་ཕྱིར། གྲུབ་དོན་གོ་ལོག་ཏུ་འདུག་པ་འདི་ལྟ་བུ་ལ་དམིགས་ཏེ་བསྒོམ་པས་ཞག་སྐོར་མང་པོར་ཉམས་ལེན་གྱིས་ཁམས་གསོས་ནས་བརྩོན་པ་མེ་འབར་བ་ལྟར་འགྲོ་བ་ཞིག་དགོས་པ་ཡིན། མདོར་ན་རང་རྒྱུད་ལ་བག་མེད་ཀྱི་སྤྱད་པ་སྤྱོད་གྲབས་འདུག་ན། དེའི་གྲུབ་དོན་ནམ་འབྲས་བུ་ལ་ཕན་ཡོན་ཉེས་དམིགས་ཅི་འདུག་སྙམ་པ་ཞིག་འབྲེལ་བློ་ལ་བཀོད་ནས་མཐར་གྲུབ་དོན་དེའི་རྒྱུ་དང་བཅས་པ་ལ་ཕག་སྣ་ལ་གཏུན་བུ་བསྣུན་པ་ལྟར་ཅིས་ཀྱང་སྙིང་པོ་མེད་པའི་ངེས་འབྱུང་སྒོམས་ཤིག །
སྨྲས་པ། འཁོར་བའི་བྱ་བ་ཀུན་གྱི་གྲུབ་དོན་ནི། །སྡུག་བསྔལ་གསུམ་དང་ཆུ་བོ་བཞི་བོ་ཡི། །རྦ་རླབས་འཁྲུགས་པ་སྲིད་པའི་རྒྱ་མཚོ་ཡིན། །ཁྱད་པར་སངས་རྒྱས་བསྟན་ལ་ཞུགས་རྣམས་ཀྱིས། །གྲུབ་དོན་ཐར་པའི་བཙན་ས་མི་བསྙེག་པར། །ཚེ་འདིའི་བདེ་སྐྱིད་བསྒྲུབ་པར་བྱེད་པ་དེ། །ལྷག་པར་དམྱལ་བ་ཆེན་པོ་ཐམས་ཅད་དུ། །བསྐལ་མང་ཡང་ནས་ཡང་དུ་མནར་བ་ལ། །བདག་སེམས་མ་བཟོད་ངེས་འབྱུང་ཅི་ཡང་སྐྱེས། །ཞེས་འདོན་སྒོམ་རྒྱུད་ལ་འདྲེས་ངེས་སུ་བྱའོ། །
གཉིས་པ་ལ་ཕྱི་ལྟར་བསྒོམ། ནང་ལྟར་བསྒོམ། གསང་བ་ལྟར་བསྒོམ་པའོ། །དང་པོ་༼ཕྱི་ལྟར་བསྒོམ་༽ནི།
འཁོར་བ་དང་ལྷག་པར་ངན་སོང་དུ་སྐྱེ་བའི་རྒྱུའི་ཆགས་སྡང་འཁོན་འཛིན་ང་རྒྱལ་སེར་སྣ་ཕྲག་དོག་གདུང་སེམས་སྐྱེ་བའི་ཡུལ་དེ་མཐོང་མ་ཐག་གམ། དེ་འདྲའི་རྣམ་རྟོག་ཏུར་སྐྱེས་པ་དང་དེ་འདྲའི་རྣམ་རྟོག་སྐྱེས་ནས་སྒོ་གསུམ་བག་མེད་ལ་འཇུག་པར་ཉེ་བ་ན། ཟངས་སྣོད་དུ་ཨ་བར་སྐྱུར་གསུམ་ནིམ་པའི་ཤིང་ཕྱི་མར་བྱས་པ་སྤྱི་བོ་ལ་བྱུག མེ་སྣོད་ཚགས་བྱས་ཏེ་ཟེ་ཚྭ་རེ་མེ་ལ་བཏབ་སྟེ་ཚེགས་སྒྲ་བྱུང་བ་ན་ཡུལ་དེ་དང་རྣམ་རྟོག་དེ་གཉིས་ལས་གཤིན་མ་ཧེའི་གདོང་པ་ཅན་མདོག་ཐལ་ཁ། གསེ་དྲི་ཅན། ལུས་ལ་མེ་འབར་བ། དུད་པས་ཉི་མ་བསྒྲིབ་པ། ལག་པ་གཡས་ན་བདག་ཉིད་དམྱལ་བར་འཁྲིད་པའི་ཞགས་པ་དང། གཡོན་ན་ཉེས་པའི་གྲངས་འཛིན་པའི་ཁྲམ་ཤིང་ཐོགས་པ་ཞིག་གིས་ཞགས་པའི་ཨ་ལོང་རང་གི་མགོ་ལ་བརྒྱབས་ནས་ཁྲམ་ཤིང་མགོར་བརྡེག་ནས་ཁྲིད་སོང་བར་བསྒོམ་ཞིང༌། ངག་ཏུ། ཁྱོད་རང་གིས་བྱས་པའི་ལས། རིན་བཅལ་བའི་ནོར་ཡིན། ཅེས་འདོན་སྒོམ་དུ་བྱའོ། །མི་མང་པོའི་གསེབ་ལྟ་བུར་ཉོན་མོངས་པ་དང༌། ཞེན་པ་དེ་ལྟ་བུ་སྐྱེས་ན་རྫས་དེ་དག་མ་འབྱོར་ཀྱང་ངོ་ཚ་ལ་མི་ལྟ་བར་གོས་མགོ་མཇུག་བཟློག་སྟེ་གྱོན་ནས་དྲེད་པོ་སྤྲ་ཆལ་ཁྱོད་སྨྱོ་གྲབས་འདུག་གོ །ཞེས་བརྗོད་ནས་གོང་གི་དམིགས་པ་བཞིན་བྱའོ། །རྫས་འདི་རྣམས་ཇི་འབྱོར་འབྱོར་བྱ་དགོས་ཏེ། འདི་ལ་རིན་པོ་ཆེ་བྱེ་དཀར་བས། བྱ་བཏང་སྐྱེས་བུས་རྩྭ་ཡང་མི་འཚོལ་ན། །རྫས་སྣ་བསགས་པའི་རྩོལ་བ་དེ་ཙམ་པ། །ངེས་འབྱུང་སྐྱེ་བའི་རྐྱེན་ལ་དགོས་པ་སྟེ། རྫས་དང་བཅས་ཀྱང་ངེས་འབྱུང་མི་བསྒོམས་ན། །རྫས་འཚོལ་དཀའ་བའི་དོན་དུ་ངོ་རེ་ཚ། །ཞེས་གསུངས་པའང་དྲན་པར་བྱའོ། །
གཉིས་པ་༼ནང་ལྟར་བསྒོམ་༽ནི།
འཁོར་བ་ལ་ངེས་པ་མི་འབྱུང་བའི་གེགས། ཆགས་སྡང་ང་རྒྱལ་ཕྲག་དོག་སེར་སྣ་སོགས་སྐྱེ་བའི་ཡུལ་དང༌། ༼འདི་ལ་བློ་བཟོའི་རིགས་འདྲ་བ་ཐེ་ཚོམ་ཟ་བ་ཞིག་འདུག་སྙམ་པ་སྐྱེ་སྲིད་ཀྱང༌། བླ་མ་གོང་མ་རྣམས་ཀྱིས་རྟེན་འབྲེལ་གྱི་གནད་ཁྱད་པར་ཅན་ཡོད་པས་ནད་ལ་མཁྱུད་སྤྱད་བཞིན་ཡིན་པས་ཐེ་ཚོམ་མེད་དོ། །མཆན།༽ དེ་འཕེལ་བའི་རྣམ་པར་རྟོག་པ་སྐད་ཅིག་ཏུ་སྐྱེས་པ་ན། ཐོད་ལེ་ཀོར་གྱིས་ཤིང་གཡམ་པ་ལ། རྒྱལ་བ་བྱམས་པ་མགོན་པོ་ལ་ཕྱག་འཚལ་ལོ་ཞེས་བྲིས་ནས། གཉེན་པོས་ཁྲིག་གིས་བཟུང་ནས། ངག་ཏུ། ཡུལ་ཐམས་ཅད་ནི་བཟུང་བའི་ཆོས། ཡུལ་ཅན་ཐམས་ཅད་ནི་འཛིན་པའི་ཆོས། དེ་གཉིས་ནི་གཉིས་སྣང་དྲི་མའི་ཆ། དེ་ཐམས་ཅད་སངས་རྒྱས་ཀྱི་གེགས་སོ། །ཞེས་ལན་གསུམ་འདོན་ནས་རྒྱུད་ལ་ཅི་འདྲེར་བསྒོམ། དེས་མ་སེལ་ན་གདོན་པ་དེ་གྲངས་མེད་དུ་གདོན། འཕོངས་ཤ་ལ་སེན་མོ་རྣོན་པོ་འདེབས་སོ། །
གསུམ་པ་༼གསང་བ་ལྟར་བསྒོམ་༽ནི།
འཁོར་བ་ལ་ངེས་འབྱུང་མི་སྐྱེ་བའི་གེགས་ཆགས་སྡང་ཕྲག་དོག་སེར་སྣ་ཁོང་ཁྲོ་མིག་སེར་ལ་སོགས་གང་སྐྱེ་བའི་ཡུལ་དང༌། དེ་འཕེལ་བའི་རྣམ་རྟོག་སྐད་ཅིག་ཏུ་སྐྱེས་བ་ན། རྩ་བའི་བླ་མ་ཉེས་པ་ཚར་གཅོད་པ། ཤྲཱི་ཧེ་རུ་ཀ་དཔའ་གཅིག་ཞལ་ནས་ཨ་ར་ལིའི་སྒྲ་དྲག་ཏུ་སྒྲོགས་ཤིང༌། སྐུ་ལ་ཡེ་ཤེས་ཀྱི་མེ་འབར་བས་གང་ངེས་པར་འབྱུང་མི་ནུས་པའི་ཡུལ་རྣམ་རྟོག་དང་བཅས་པ་བུན་བུན་བསྲེག་པར་བསྒོམ། དེ་བསྒོམས་ཟིན་པ་དང་ཡན་ལག་བདུན་པ་ཕུལ་ནས་རང་ལ་བསྟིམ། དེ་བསྟར་ཆགས་སུ་བྱའོ། །
གཞན་ཡང་འཁོར་བར་ཆགས་པའི་དངོས་པོའི་རྐྱེན་ལས་འཁོར་བ་ལ་ཡོན་ཏན་དུ་ཤེས་ཏེ་ཞེན་པ་མ་ལོག་པ་ན་རླུང་དྲག་ཏུ་བཟུང་གསོལ་བ་དྲག་འདེབས་ཀྱི་སྒོ་ནས་ཕྱག་རྒྱ་ཆེན་པོ་ལ་མཉམ་པར་བཞག་པར་བྱའོ། །སྨྲས་པ། འཁོར་བ་ལ་ཞེན་པ་གཏིང་ལོག་གི་ཆོས་པ་དེ། །ཚེ་འདི་བདེའི་ཡུལ་སྣང་གང་ཤར་ངེས་འབྱུང་གི་རྐྱེན། །གཏིང་ཐག་པས་བློ་བདེ་དུས་སྐད་ཅིག་མི་འབྱུང་བས། །སེམས་སྡུག་བསྔལ་བཟོད་མེད་ལ་སྐྱེལ་བ་དེ་ཡང་ནི། །ཕ་བླ་མ་མཆོག་དྭགས་པོ་བཀའ་བརྒྱུད་བྱིན་རླབས་ཅན། །རྗེ་དེ་པའི་ཐུགས་རྗེ་ཞིག་འཇུག་པ་ཨེ་ཡིན་སྙམ། །ཞེས་དགེ་སློང་མི་བསྐྱོད་པས་སྦྱར་རོ། །འདིས་ཀྱང་བདག་ལ་རེ་ལྟོས་བཅས་པའི་སེམས་ཅན་ནམ་མཁའི་མཐའ་དང་མཉམ་པ་ཐམས་ཅད་རྫོགས་པའི་སངས་རྒྱས་ཐོབ་པའི་རྒྱུར་བསྔོའོ། །མངྒ་ལཾ། །
འཁོར་བ་ལ་ངེས་འབྱུང་གི་ཁྲིད་བཞུགས་སོ། །
རྣལ་འབྱོར་གྱི་དབང་ཕྱུག་སངས་རྒྱས་མཉན་པ་གྲུབ་ཐོབ་ལ་གསོལ་བ་འདེབས་སོ། །ང་ཡི་གོ་བ་ལྟར་ན། རི་ཀླུང་དུ་ཚོགས་པ་དང༌། གཅིག་པུར་བསྡད་ཀྱང་ལུས་ངག་ཡིད་གསུམ་ཐ་མལ་གྱི་བྱ་བས་དབེན་པ་ཞིག་དགོས་ཤིང༌། དེའང་ལུས་ངག་བླ་མ་དང༌། དགེ་འདུན་གྱི་ཞབས་ཏོག །ཆོས་སྤྱོད་བཅུའི་རིམ་པ་དང་མ་བྲལ་བར་ཡིད་མོས་གུས། ཞེན་ལོག་བྱང་སེམས་སོགས་གྱི་གཉེན་པོ་བཟང་པོ་དང་མ་བྲལ་བ་མ་གཏོགས་ལུས་ངག་ཡིད་གསུམ་ཐ་མལ་གྱིས་ཀུན་ནས་སློང་བའི་ལས་བྱེད་དུ་མི་འཇུག །དེ་ལ་དམིགས་པ་ནི། རྩ་བའི་བླ་མ་འདིའི་ཐུགས་དམ་པའི་ཆོས་སྒྲུབ་པའི་སྒོ་ནས་ཅིང་ཀྱང་ཟིན་པ་ཞིག་བྱ་སྙམ་སྟེ། བླ་མ་འདི་འདི་ཕྱིའི་སྐྱབས་མགོན་ཡིན། ཞེ་ནས་དགྱེས་པ་ཞིག་བྱུང་བ་ན། མི་ང་ཡི་འདུན་མ་དེ་ཀས་ཆོག །ཐུགས་ཁྲེལ་བསྐྱེ་བར་བྱེད་རེ་ཤི། ༡ །ཞེས་ཐུན་རེ་ལ་ལྔ་བརྒྱ་མ་ཞག་གསུམ། བཟའ་བཏུང་གོས་འཁྲིག་ལ་སོགས་ལ་ཆགས་ཆགས་ནས་འཆི་བ་མི་དྲན་པ་འདི་ལ་ལྟོས་དང༌། བཟའ་བཏུང་འཁྲིག་པས་མགོ་འཁོར་ཏེ། འཆི་བ་མི་དྲན་སྐྱིད་སྙམ་ཀུན། གཤེད་མའི་ལག་གི་གསོ་བག་འདྲ། ༼བཟའི་བའི་ཕྱིར་ཕག་ལ་ཚོ་གསོས་བྱེད་པའི་མིང༌། མཆན།༽བཟའ་བཏུང་གང་དགར་མི་བཏང་རེ། ༢ འབྱོར་པ་དང་སྟོབས་ཡོད་པ་ཀུན་སྡིག་པའི་འབྲས་བུ་སྡུག་བསྔལ་མྱོང་བ་ལ་ཡིད་མ་ཆེས་པར་སྡིག་པའི་ལས་བྱེད་པ་སྡུག་བསྔལ་གྱི་རྒྱུ་ལ་སྤྱད་པས། ངན་སོང་བ་ལས་ཀྱང་འདི་རྣམས་སྙིང་རྗེ་བ་ཙམ་ཡིན། དམྱལ་བ་ཡི་དྭགས་ད་ལྟ་ཉིད་ནས་སྒྲུབ། ཚེ་འདིར་འབྱོར་སྟོབས་ཉམས་དོགས་སྡུག་བསྔལ་འབར། །ཆགས་སྡང་ཕྲག་དོག་རྒ་ཤི་ཁོ་ར་ཡུག །འབྱོར་སྟོབས་ལྡན་ལ་ཞེ་གཅིག་མི་ལོག་རེ། ༣ རང་གི་ཚེ་འདི་ཕྱིའི་འདུན་མ་རྩ་བ་ནས་བརྗེད་དེ། གཞན་རྐྱེན་གྱི་དབང་གིས་བྱ་སྒྲོ་རླུང་ཁྱེར་ལ་མི་ཚེ་འཛད་འཇུག་པ་ཆེས་འཕངས། ཚེ་འདི་ཕྱི་ཡི་གཏན་བདེ་རྨང་ནས་བརྗེད། །གཞན་དབང་གིས་བྱ་སྒྲོ་གནམ་ཁྱེར་འདྲ། །མི་ཚེ་འདི་ལག་མཐིལ་སྟོང་པ་ལ། །མིག་ཅེ་རེ་བལྟས་དང་མི་འདྲ་རེ། ༤ འཕྱོར་དང་སྒེག་འཆོས་རྩེ་མོའི་དུས་མིན་ཏེ། །རྩེད་མོ་རྩེ་བའི་སྣང་བ་བདེ་པོ་མེད། །སྙིང་གྲོགས་བསྡེབས་ནས་བྱ་བ་བསྒྲུབ་རྒྱུ་མེད། །ཆོས་བཟང་འདོད་པའི་བཙུམ་ཚུལ་ཟོག་པོའི་རྒྱུ། །སྣང་ཤས་རླུང་ཁྱེར་སྐྱུགས་པ་མི་བྲོ་རེ། ༥ ཚེ་འདིའི་མཐོན་པོ་དང་གཉན་པོ་ལ་འབྲེལ་བའི་ཕན་འདོགས་རེས་ཀྱི་གྲོགས་པོ་ལ་སྒོས་མཛའ་དུད་འགྲོའི་རྙི་དང་འདྲ་སྟེ། མཐུན་གྲོགས་ཞིག་ལ་ཆགས་པའི་ཡུལ་དུ་བཟུང༌། །དེ་དང་མི་མཐུན་ཀུན་ལ་དགྲ་བོར་འཛིན། །རྟག་ཏུ་དེ་ཡི་སེམས་ཁྲལ་ཁུར་དགོས་པ། །མཐུན་གྲོགས་སྡུག་བསྔལ་རྟེན་འདི་མི་སྤང་རེ། ༦ སྐྱེ་ཡུལ་དང་བླ་མ་གཅིག་པ་ཙམ་རང་ཕྱོགས་པར་འཛིན་པའང་ཆེས་འཁྲུལ་པ་ཡིན་ཏེ། སྐྱེ་ཡུལ་གཅིག་ཙམ་བདག་ཏུ་བཟུང་བྱས་ཏེ། །ང་དང་ཁྱོད་ཀྱི་ཕྱོགས་རིས་འབྱེད་པ་ཡང༌། །ནམ་མཁའ་གྲུ་བཞི་བཟོ་བར་རློམས་ནས་ནི། རལ་གྲི་གནམ་ལ་འདེབས་དང་མི་འདྲ་རེ། ༧ ཁ་ཅིག་མི་རིགས་མཐོ་བ་དང་ནོར་ཡོད་པ་ཞིག་དང་བཤེས་གྲོགས་སྔར་མིན་ཀྱང་ཁོང་ལ་ཚེ་འདི་པའི་བསོད་ནམས་ཡོད་པར་མཐོང་བ་ན། དེ་དང་གཉེན་བཤེས་ཡིན་པ་སྐད་ཀྱི་འབྲེལ་བཙུགས་ནས་ང་ལ་འདི་འདྲའི་གྲོགས་བཤེས་ཡོད་ཀྱང་ཐམས་ཅད་བློས་བཏང་ནས་ཆོས་བྱས་པ་ཡིན་ཟེར་བའི་སྣང་ཤས་བྱེད་པའང་གཏིང་ནས་ཆོས་རྒྱུད་ལ་མ་སྐྱེས་པས་ལན་པ་ཡིན་ཏེ། རིགས་རུས་གཟུགས་བྱད་མཛེས་དང་ནོར་ཆེ་བ། །སྟོབས་ལྡན་གང་ན་ཡིད་ཀྱང་རྗེས་ཡི་རང༌། །དེ་ཡིས་རང་ལ་ཕན་གནོད་ཅི་ཡང་མེད། །འབྲེལ་རྒྱ་ཆེན་རང་ལ་མི་གནོད་རེ། ༨ ཁ་ཅིག་རང་རྒྱུད་རྭ་ལྟར་བྱམས་སྙིང་རྗེ་མོས་གུས་ཀྱིས་བློ་ཅུང་ཟད་ཀྱང་འགྱུར་མི་ཐུབ་པར་གཤིས་ངན་སྐྱུར་རེ་འདུག་པ་ཀུན་ལ་འདི་ཆོས་པ་ཐག་ཆོད་པ་སྒལ་ཚིགས་ཅན་ཡིན་ཟེར་བའང་འཁྲུལ་ཏེ། རང་གིས་ཟས་གོས་ནོར་ཕྱིར་བཅའ་ག་འགྲིག །དགེ་འདུན་བླ་མའི་དོན་དུ་སྐལ་ཚིགས་ཅན། །གང་ན་སྡོད་ཀྱང་དགྲ་གཉེན་གཉིས་སུ་འབྱེད། །གཤིས་ངན་པོ་འདི་ཆོས་དང་མི་འགལ་རེ། ༩ ཁ་ཅིག་མཁོས་མེད་ཐབས་རྡུགས་ནས་མ་ཎི་ཙམ་ཞར་ཆོས་ལ་འདོན་ནས། ལྟོ་སུ་སྟེར་ལ་ཆོས་ཞུ་ཞིང་མི་ཚེ་ངན་ཕྱིད་ཅིག་ཨེ་ཐུབ་སྟེ། ལར་མི་ཐུབ། དེ་ལས་ཚེ་ཐུང་ན་དགའ་སྙམ་པ་ཀུན་ལ་འདི་ཆོས་པ་ཉམ་ཆུང་ཞིག་འདུག་ཟེར་ཏེ་གཏན་མ་གོ་པ་ཡིན། དམ་ཆོས་བསམ་ངན་ཚེ་འདི་ངན་ཕྱིད་དུ། །འགྲོ་བ་ཐུབ་ཙམ་བྱུང་ན་བསམ་པ་ཡི། །བློ་སྣ་རྒྱུད་ལ་སྐྱེ་བ་ག་ལ་སྲིད། །མཁོས་མེད་པོ་ལ་སྙིང་རྗེ་མི་སྐྱེ་རེ། ༡༠ ཁ་ཅིག་ད་ང་ལ་སྟོབས་ནི་ཡོད། བླ་མ་འདིའི་གན་དང་གྲྭ་ས་འདི་ན་མ་བསྡད་ཀྱང་ང་རང་ལ་ཆོས་པའི་མཐོང་ནི་གར་ཡང་ཡོང་བས། དཔེ་ཆ་དང༌། ཆོས་གོས་དང༌། བླ་ཆས་དང༌། འཕྲལ་གྱི་གཏམ་དྲི་བཤད་སོགས་ལ་ཁྲོམ་གཤོགས་བྱས་ནས་ཕ་རོལ་པོ་རྣམས་དབང་མེད་དུ་རང་ལ་དང་བ་བསྐྱེད་ཐུབ་པ་ཞིག་བྱེད་དགོས་སྙམ་སྟེ། རང་རྩིས་རང་ལ་སྒོམ་པ་ཀུན་ལ་སྙིང་པོ་མེད། །དཔེ་ཆ་བླ་ཆས་སྤྱོད་ལམ་བཅོས་མ་ཡིས། །ཅོལ་ཆུང་བསླུ་ནུས་ཐར་འདོད་ཞེ་ཁྲེལ་གནས། །ཆོས་བརྒྱད་ཕུག་འཚངས་ཆོས་པའི་ཤེས་འདོད་ཅན། །རང་གཞན་གཉིས་གནོད་དུག་དང་མི་འདྲ་རེ། ༡༡ ཟས་སྦྱོར་ཤོམ་ཞིང་ལུས་ཀྱིས་རྐྱེན་ཐེག་པར་བྱས་ནས་ང་རས་ཐུབ་ཡིན་ཟེར་བ་དང༌། ལྟོ་སྡུག་གོམས་བྱས་ནས་ང་དཀའ་ཐུབ་པ་ཡིན་ཟེར་ནས་རང་མཐོང་བྱེད་པ་ལ་སྙིང་པོ་མེད། ངེས་འབྱུང་མིན་པར་སྡུག་གོམས་ལ་སོགས་པས། །དཀའ་ཐུབ་རས་རྐྱང་རྣམ་འགྱུར་མང་པོ་ཡིས། །ཡོན་བདག་མདུན་དུ་བྲེལ་བ་ཆེན་པོ་འདི། །དམ་པའི་ཆོས་དང་ཞེ་ནས་མི་འགལ་རེ། ༡༢ གཞན་ངེས་འབྱུང་བསྐུལ། རང་རྒྱུད་ལོང་མེད་རྒྱུས་པ་མེ་ནང་དུ་བཞག་པ་ལྟར་ཚིགས་སེ་མེད་པར། ང་སྒོམ་ཆེན་པ་ཡིན་ཟེར་བའི་བོང་རྒན་དབྱུག་བརྡུང་བྱས་པ་ལྟ་བུས་མི་བཏུབ། རང་གཞན་ངེས་འབྱུང་འཁུལ་བར་མི་ནུས་ཤིང༌། འཁོར་བའི་གནས་ནས་ཅི་ཐར་མི་བསམ་པར། །ཚེ་ཕྱེད་ཆོས་ལ་བཅོལ་བའི་རྫུན་རིབ་མཁན། །ཆོས་པར་བཅོས་ལ་ཟོག་པོར་མི་རྩི་རེ། ༡༣ ཡང་ཁ་ཅིག་རང་རྒྱུད་ལ་ཆོས་ནི་མེད། ཆོས་རྣལ་མ་བྱེད་པའི་ཟླ་ལ་ནི་མ་སྙོགས། ཆོས་བྱེད་མཁན་ལ་སྙན་གྲགས་བྱུང་བ་ལ་བློས་ནི་མ་ལོངས་པར། འདི་ལྟ་བུ་ཆོས་མིན་བྱ་བའམ། འདི་འདྲས་ཆོས་ཀྱི་གོ་མི་ཆོད། ལམ་དུ་མི་འགྲོ། ངས་འདི་འདྲ་བྱས་ན་འོང་སྟེ་མི་བྱེད་ཟེར་བ་ཀུན་ཡང་དམ་པའི་ཆོས་སྤོང་བ་ཡིན། གཞན་གྱི་དམ་ཆོས་ཆོས་པ་ཁྱད་དུ་གསོད། །རང་གི་སྡིག་སྤྱོད་དམ་ཆོས་སྙིང་པོར་རློམ། །འདི་འདྲའི་བསམ་སྦྱོར་སྐད་ཅིག་མ་རེ་ཡིས། །འདི་ཕྱིའི་བསོད་ནམས་གཏན་ཟད་མི་བྱེད་རེ། ༡༤ ཁ་ཅིག་རང་ཕེར་ཤའི་འུབ་སྒྲོབ་རེ་བཤད་པ་མ་གཏོགས་སྡོམ་གསུམ་གྱི་ཡོན་ཏན་སྣ་གཅིག་ཀྱང་མེད་པར་བདག་བཟང་པོའོ་ཞེས་པ་ནི་གཏིང་ནས་བླུན་ཏེ། ཐར་པར་མཁོ་བའི་ཡོན་ཏན་སྣ་གཅིག་མེད། །བསྒྲུབ་ཅོལ་ཉིད་ལ་མི་ཚེ་སྐྱེལ་འདོད་པས། །བདག་ནི་བཟང་པོ་རང་རྒྱུད་གྲོལ་སྨྲ་བ། །གང་ན་ཡོད་ཀྱང་གཏིང་ནས་མི་བླུན་རེ། ༡༥ ཁ་ཅིག་ཅི་འདྲ་བྱས་ཀྱང་རྒྱུད་འགྱུར་རྒྱུ་མེད་པ་ལ། །འདི་ཆོས་པ་ལྟག་ཚུགས་ཅན་ཡིན་ཟེར་པ་ནོར། །ཕྱི་ནང་རྐྱེན་གྱིས་མི་རྟག་སྐུལ་བྱེད་ཀྱང༌། །རང་གི་ཐོག་ཏུ་མི་འོང་སྙམ་བྱེད་པ། །རྒྱུད་ཧྲེང་བསྲན་བཟོང་ཅི་ཡང་མི་ཚོར་བ། །མི་ལུས་ཕག་གི་སྙིང་དང་མི་འདྲ་རེ། ༡༦ ཆོས་ཚུལ་བཞིན་མ་བྱས། ཚད་ལྡན་གྱི་དགེ་བཤེས་མ་བསྟེན་ཀྱང་ང་རང་ཕྱུག་བཙུན་རིགས་བརྒྱུད་བཟང་པས་ཆོས་འཇིག་རྟེན་གང་ས་ནས་ལས་སླ་སྙམ་པ་ཀུན་འཁྲུལ་ཏེ། གྲོགས་པོ་ཟ་རོགས་འཐུང་རོགས་ཡོད་སྙམ་ཞིང༌། །བཟའ་བཏུང་གོས་སོགས་འབྱོར་པས་དྲེགས་པ་ནས། །ཆོས་ལྟར་མིན་ཀྱང་ཚེ་འདི་ཕྱིད་ཅེས་པ། །ཁྱི་ལྷན་ཞིག་ལས་བསམ་པ་མི་ཆུང་རེ། ༡༧ ཡང་རང་རྒྱུད་ལ་མི་དགེ་བས་གནོད་པར་མ་མཐོང་ནས། གཞན་མི་དགེ་བ་སྤང་བ་ལ་འདི་འདྲ་ལ་འཛེམ་པ་ཟེར་བ་ཀུན་སྨྱོན་པ་སང་མ་སྨྱོ་ཟེར་བ་དང་འདྲ་སྟེ། བྱིས་པས་བཙན་དུག་ནུས་པ་རྒྱུས་མེད་པར། །བཙན་དུག་མི་ཟའི་རྒན་པོ་འཕྱ་བ་བཞིན། །སྡིག་ཆེན་དགེ་བ་བྱེད་ལ་སེམས་སྡར་པའི། །མཐོང་བྱེད་པ་འདི་གཏིང་ནས་མ་སྨྱོ་རེ། ༡༨ ཁ་ཅིག་མ་ཎི་ཙམ་འདོན། ལྟོ་གོས་སྡུག་གོམས་ཙམ་བྱས། གཞན་སྐྱབས་འགྲོ་སེམས་བསྐྱེད་ནས་བསྔོ་བའི་བར་གྱི་ལག་ལེན་ཅི་ཡང་མི་ཤེས་པ་ལ་ཟླ་རེ་ཙམ་རེ་གནས་འཕོ་ཞིང༌། ང་འཛིན་ཆགས་མེད་པ་སྐད་ཟེར་ནས་ཕྱུག་ཚད་འཕེན་ཚད་ཀྱི་ནང་ནས་ཟས་གོས་ལེན་ཅིང༌། ཡང་སྣང་ཤས་ལངས་ནས་ངས་དེ་མ་བླངས་ཟེར་བ་སྐད་དུ་བྱེད་པ་ཐམས་ཅད་བཤན་པ་ལས་ལོད། ༼ཤན་པས་ནི་ཆོས་སྒོར་མ་ཞུགས་བའི་རྟེན་ལ་སྡིག་གསོག་པ་ཡིན། ཆོས་སྒོར་ཞུགས་པའི་རྟེན་ལ་སྡིག་གསོག་པ་ནི་རྣམ་པར་སྨིན་པ་གཞན་ལས་ལྕི་བ་ཡིན་ནོ། །མཆན།༽ བསོད་ནམས་ཟད་པས་ལྟོ་གོས་སྡུག་པོར་མྱོང༌། །ཆོས་བརྒྱད་ཆེ་བས་ཆོས་པར་ཁས་ལེན་བྱེད། །བདུད་ཀྱི་བར་ཆད་ཀུན་གྱིས་ཇོ་བཟང་ཟེར། །མ་བྱུང་ཚེ་ན་སྡུག་བསྔལ་བྱུང་བའི་དུས། །ཀུན་སྤངས་དགོས་མེད་དྲན་པ་སྐད་པ་ཀུན། །རང་རྐང་རང་དྲང་ཇོ་བརྫུ་མིན་རེ་རྐན། ༡༩ ཡང་རང་གི་རྒྱུད་ལ་འཁོར་བའི་ཉེས་དམིགས་བཟོད་མེད་དུ་མ་དྲན་ན། ཚེ་འདི་པའི་ཆོས་པའི་རམ་འདེགས་ཆོས་སྤྱོད་དང་ཕྱི་ཚུལ་ཙམ་གྱིས་ཕན་པ་ཡེ་མེད་དེ། གྲྭ་ས་དགོན་དང་སྒྲུབ་སྡེ་ལ་སོགས་སུ། །ཆ་ལུགས་ཡོན་ཏན་མི་མཐོང་དོན་གཉེར་ཞིང༌། །བཟང་འདོད་བརྙས་དོགས་མེ་ལྟར་འབར་བྱེད་པ། །བཤན་པ་ལས་ཀྱང་སྙིང་ནས་མི་ལོད་རེ། ༢༠ ཡང་ཁ་ཅིག་རྙེད་བཀུར་དང་བསོད་སྙོམས་མོད་ཅིང་འབྱོར་བའི་དུས་དཀོར་ཆེ། ལོག་པའི་འཚོ་བ་ཡིན་ཟེར་ནས་འབྲོས་པ་སྐད་བྱེད། ཅུང་ཟད་རེ་མ་བྱུང་བའི་ཚེ། ༼བཤན་པ་ནི་དུད་འགྲོ་གསོད་པས་ཡང་སོས་སོགས་དམྱལ་བ་ཆེན་པོ་རྣམས་ཀྱི་གནས་ཀྱི་འཁོར་རྣམས་སུ་སྐྱེ་བར་གསུངས་ལ། འདི་ནི་ཆོས་པ་མིན་པ་ཆོས་ལྟར་བཅོས་པ་དང༌། ཡོན་སྦྱོང་བའི་གནས་མིན་པ་ཡོན་སྦྱོང་གི་གནས་སུ་བཅོས་པ་རྣམས་ནི་དམྱལ་ཆེན་དངོས་སུ་སྐྱེས་ཞེས་མདོ་རྒྱུད་ལས་གསུངས་སོ། །མཆན།༽ ཆོས་པ་ལ་ཚོགས་མི་གསོག་པ་ཟེར་ནས་འབར་བཏགས་བྱེད་པ་ཡང་ཆོས་པའི་མཚངས་ཡིན། དགེ་འདུན་དབུས་སུ་དཀོར་ལ་འཇིགས་ཞེས་ནས། །གཅིག་པུར་སྡོད་ཚེ་དཀོར་ལ་བསྙེགས་པ་ཡི། །འཁང་ར་དཀོར་ལ་བྱེད་ཅིང་དཀོར་སེམས་པ། །འདིས་ཀྱང་དམ་ཆོས་རླུང་ལ་མི་བསྐུར་རེ། ༢༡ ཡང་ཁ་ཅིག་འདི་ནི་ཆོས་པའོ། །འདི་ནི་ཆོས་དང་མི་མཐུན་པའོ། །འདི་དྲག་པར་རློམ་པ་ལས་འདི་ལོད་པ་འདི་ཁྱད་པར་འཕགས། འདི་ལོད་པར་རྩི་ཡང་བཟང་པོར་རློམ་པ་འདི་ལས་ལྷག་ཟེར་ཞིང་རང་གི་བླ་མ་གྲོགས་རྒན་གཞོན་ལ་རི་མོ་མང་དུ་བྱེད་པ་ནི་ཆོས་པའི་སྐྱོན་ཆེ་ཤོས་ཡིན། གཞན་ལ་ཆོས་མཐུན་ཡིན་མིན་བརྟག་དཔྱད་བྱེད། །གཞན་རྒྱུས་གཞན་ལ་བཤད་ས་གར་རྙེད་ལྟ། །འདི་བཟང་འདི་ངན་ཁ་ཚོན་གཅོད་བྱེད་པ། །རང་གི་དགེ་རྩ་གཅོད་པར་མི་བྱེད་རེ། ༢༢ ཁ་ཅིག་ཁོ་དེ་ཞེན་ལོག་དང་མོས་གུས་ཆེ་བ་སྐད་དུ་བྱེད་ཀྱང་ངའི་ཐུགས་དམ་ཕྱག་ཆེན་ལ་མི་དོ་བས། ༼དེང་སང་ཕྱག་རྒྱ་ཆེན་པོའི་སྒོམ་ཡོད་པར་ཁས་ལེན་པའི་ཀུན་ཕྱག་རྒྱ་ཆེན་པོ་རང་དེ་ཅི་ལ་ཟེར། རྒྱུས་མེད་པས་བདེན་ལས་ཆེ། དེ་ལྟར་མིན་ན་བཤད་པའི་ཕུང་པོ་བདུད་རྩིར་བསྒོམ་པ་དང་འདྲ་བས། སེམས་གསལ་སྟོང་རིག་སྟོང་ཙམ་གྱི་གོ་མྱོང་ལ་ཕྱག་ཆེན་གྱི་རྟོགས་པ་སྐྱེ་བར་རློམ་པ་ཐམས་ཅད་ཐར་བའི་སྲོག་རྩ་ཆེན་པོ་བཅད་པ་ཡིན་ནོ། །མཆན།༽ ང་ཡི་ཆོས་པའི་རྐང་འདི་རི་བཙུགས་པ་དང་འདྲ་བས་བརྟན་སྙམ་ནས་ཐམས་ཅད་ཕར་མི་མགུ་བ་དེ་ཡང་རང་གི་རྒྱུད་ལ་ཡོན་ཏན་གྱི་གོ་བཀག་པ་ཡིན། གཞན་གྱི་རྒྱུད་ཀྱི་དམ་ཆོས་ཐམས་ཅད་ལ། །དམན་པར་བལྟས་ན་རང་རྒྱུད་ཉམས་ལེན་དེས། །ང་རྒྱལ་རང་མཐོང་གཞན་ལ་བརྙས་ཆོས་ཀྱིས། །རྒྱུད་ལ་ཐར་ལམ་འགོག་པར་མི་བྱེད་རེ། ༢༣ ཡང་ཁ་ཅིག་ཚེ་འདི་ལ་ཆོས་འཇིག་རྟེན་གང་བྱས་ན་ཁེབས་གང་ཆེ་བ་དེ་བྱེད་ཟེར་བ་ཀུན་རྩ་བ་བས་ནོར་ཏེ། ཆོས་དང་འཇིག་རྟེན་ཕྱོགས་གཉིས་ཁེབས་གང་ཆེ། །ནམ་ཡང་ཚེ་འདིའི་ཆེ་ཐབས་མ་གཏོགས་པ། །ཕྱི་མ་བདེན་ངེས་མེད་པས་ཇི་ལྟར་རུང༌། །བསམ་ཆུང་དམྱལ་བའི་རྨང་རྡོ་མི་བྱེད་རེ། ༢༤ ཁ་ཅིག་དཀོར་གྱིས་རྒྱུད་དྲེགས་ནས། ང་ཙམ་གྱིས་དད་ཟས་འཇུ། ང་ལ་ཕུལ་དང་ཚོགས་རྫོགས་ཟེར་བ་ཀུན་ལ་བསམ་པ་ཅི་འདྲ་ཡོད་ན། གཞན་གྱི་བསྟོད་པས་རང་རྒྱུད་ཤིན་ཏུ་དྲེད། །འདོད་ཡོན་མཐོང་ཚེ་ཡུལ་གྱི་ཉེས་པ་བརྗེད། །སྦྱིན་བདག་བསླུ་པས་ཁྲེལ་དང་ངོ་ཚ་ཤོར། །འདི་འདྲའི་ཆོས་པ་འགོང་པོ་མིན་རེ་ཀན། ༢༥ ཡང་རང་ཉིད་ལས་རྒྱུ་འབྲས་ཀྱི་བདག་པོ་ཡིན་བསམ་པ་བཞིན་དུ་བྱེད་ནས། མི་དགེ་བ་ཁམ་ཅི་ཆེ་ལག་ལེན་དུ་འགེལ་ཞིང༌། ཁོ་བོ་ནི་དགེ་བ་ཡང་དག་པར་སྤྱོད་པའོ་ཟེར་བ་ཡང་རྒྱུ་འབྲས་ལ་ཡིད་མ་ཆེས་པ་ཡིན་ཏེ། མི་དགེ་ཁམ་ཆེན་བསགས་ལ་འཚེར་བ་མེད། །ད་ནི་ཆོས་ཉིད་ལྟ་བས་གྲོལ་ཞེས་སྨྲ། །ཟོག་པོ་ལས་ནང་བདུད་གྲོགས་བྱས་པ་རྣམས། །འུབ་སྒྲོབ་ཆེ་ཡང་དམྱལ་བར་མི་འགྲོ་རེ། ༢༦ ཡང་ཁ་ཅིག་མིང་སྐམ་རེ་ལ་འཁྲུལ་ནས་ཐམས་ཅད་ཀྱི་དད་ཟས་ལེན་ཅིང༌། རང་རྒྱུད་ལ་སྦྱར་ན་ཆགས་སྡང་གི་རྟོག་པ་ཁོར་ཡུག་ཏུ་སོང་བ་འདི་སེམས་བདེ་ཤོས་སུ་མི་འདུག་སྟེ། གཞན་གྱིས་གྲུབ་ཐོབ་དད་པའི་གནས་སུ་བྱེད། ༼དེང་སང་ནི་ཤིན་ཏུ་མང་བ་ཡིན་ཏེ། བདག་ལྟ་བུས་ཀྱང་བླ་མར་ཁས་བླངས་ནས་སྡོམ་པ་འབོགས། ཡོན་བསྔོ་ཆོས་བཤད། དབང་བསྐུར་བྱེད་པའི་དུས་འདི་འདྲ་འོང་བ་དེས་ན་སྤྲུལ་སྐུ་གྲུབ་ཐོབ་ཀྱི་མིང་སྐམ་འདི་བདག་ལྟ་བུའི་རྒྱུད་ལ་མི་འབྱུང་བར་བྱིན་གྱིས་རློབས་ཤིག །མཆན།༽ རང་གི་རྒྱུད་ལ་ལོ་གཅིག་བརྟགས་ན་ཡང༌། །འཆི་བར་ངེས་པའི་བློ་ཞིག་མི་སྐྱེ་བར། །ཆགས་སྡང་སྦེལ་འདི་འཁོར་བར་མི་འཁྱམས་རེ། ༢༧ ཆོས་པ་ཆོས་ཀྱི་རྡུགས་པ། བླུན་དྲེད་ངོ་བསྲན་ཅན་འདི་ཀུན་ལ་བསམས་ན་བློ་བདེ་པོ་ཡོང་ཐང་བར་མི་གདའ་སྟེ། དང་པོར་ཆོས་པ་ཡིན་ཟེར་གཞན་གྱིས་བསྟོད། བར་དུ་ཆོས་མིན་བྱེད་ཚེ་མི་བདེན་ལོ། །ཐ་མ་མངོན་དུ་གྱུར་ཚེ་གྲུབ་ཐོབ་སྨྲ། །གཡོ་སྒྱུའི་སྤྱོད་པས་རང་སེམས་མ་དྲེད་རེ། ༢༨ ཡང་རྒྱུད་ལ་ཡོན་ཏན་ཅི་ཡང་མ་སྐྱེས་པར་ཟས་གོས་ལ་དམིགས་ནས་དགེ་འདུན་ལ་དམིགས་པའམ། རི་ཁྲོད་འཛིན་པའང་འདུན་མ་ཉེས་ཤོས་ཡིན་ཏེ། ཆོས་མིན་སྤྱོད་པའི་འཚོ་བར་རྟེན་བཞིན་དུ། །ཆོས་པའི་ཟླ་ལ་མིང་གི་རྒྱལ་མཚན་འཛུགས། །འདི་འདྲའི་དགེ་འདུན་རི་ཁྲོད་པར་འབོད་ཀྱང༌། །ཆོས་ལྡན་གྲོགས་དང་ལྷ་ཡིས་མི་ཁྲེལ་རེ། ༢༩ ཡང་རང་གི་རྒྱུད་ཚོད་ལ་ཅུང་ཟད་མི་དཔྱོད་པར་ཡུལ་གཉེན་པོ་ཀུན་ལ་མོས་པའི་འབྲེལ་བ་རེ་ཙམ་མི་འཇོག་པ་ཡང་ཕུང་ཚབ་ཆེ་སྟེ། རང་ཉིད་སྐྱེ་བ་འདི་ཡི་འོག་རོལ་ཏུ། །དམྱལ་བ་ཙམ་ན་མི་འགྲོའི་གདེང་མེད་པར། །བསམས་བཞིན་སྐྱེ་བ་བཞེས་བའི་འཕགས་རྣམས་ལ། །གུས་པས་མི་བཏུད་དགེ་རྩ་མི་གཅོད་རེ། ༣༠ ཚེ་འདི་པའི་ཕྱིར་གཞན་ལ་ཕན་འདོགས་དང་ཇུས་གཅིག་བསྟན་པ་གཅིག་པའི་ཕོ་རུས་སོགས་ཀྱང་སྟབས་བདེ་པོའི་བྱ་བ་མིན་ཏེ། ༼འདི་ལྟ་བུའང་ཤིན་ཏུ་མང་ཏེ། ཨ་ཏི་ཤ་བོད་དུ་ཕེབས་དུས་དྭགས་པོ་དབང་རྒྱལ་ཐ་སྙད་ཀྱིས་ཁེངས་ནས་ཨ་ཙ་ར་ལ་ཅི་ལྟ་རྒྱུ་ཡོད་ཟེར་ནས་མ་མཇལ་སྐད། དུས་ཕྱིས་རྗེ་རིན་པོ་ཆེ་མཉན་པ་གྲུབ་ཐོབ་ལ་ཟུར་མང་བྱ་བྲལ་པ་ཀུན་ཕྱག་དང་ཞེས་མི་བྱེད་ཀྱང༌། རྗེས་ནས་ཨ་སེང་སྐད་པོ་ཆེ་ཟེར་བའི་སྡོམ་ཤོར་ཅིག་ལ་རྫོགས་ཆེར་ཞུས་སྐད། སྙིགས་མའི་མི་ཀུན་ལ་གཏད་པ་ཅི་ཡོད། མཆན།༽ ཚེ་འདི་སྒྲུབ་པའི་གཞན་ལ་ཕན་འདོགས་ཀུན། །བྱ་དང་བྱེའུས་བུ་ཕྲུག་གསོ་བ་བཞིན། །འདི་ཕྱི་གཉིས་ཀར་རང་ལ་མི་ཕན་པས། །བྱ་བ་མང་བས་ངན་འགྲོར་མི་འགྲོ་རེ། ༣༡ ཚིག་རེ་ལ་ཡང་རང་བཟང་པོ་ཞིག་ཐབས་དུ་མའི་སྒོ་ནས་ཅི་ཐོན་དུ་བྱེད། གཞན་ངན་པ་ཐབས་དུ་མ་ནས་སྨྲ་བ་ཡང་རང་རྒྱུད་ཀྱི་ཆགས་སྡང་ལ་གཉེན་པོ་མ་བསྟེན་པའི་གནད་ཡིན་ཏེ། གཞན་ཕྱོགས་བཟང་པོ་སྨད་པའི་གནས་སུ་བྱེད། །རང་ཕྱོགས་སྐྱོན་ཅན་གར་ཡོད་མི་སྙམ་པར། །ཅལ་ཅོལ་གཞན་མགོ་གཡོགས་སྙམ་མང་སྨྲ་ཡང༌། །རང་གི་ཉེས་པ་གཞན་ལ་མ་བསྟན་རེ། ༣༢ ད་ནི་དགོས་པའི་རྩ་བ་ཚེ་འདི་སྒྲུབ་པའི་འབྲེལ་རྒྱ་ཅི་ཆུང་དང་ཁས་བླངས་པའི་དམ་བཅའ་ཀུན་དྲན་པ་རེ་གལ་ཆེ། ཆོས་མིན་བྱེད་པ་ཀུན་དང་འབྲེལ་བསྐྱུངས་ནས། །སྡོམ་པ་མནོས་དུས་ཁས་བླངས་དམ་བཅའ་ཀུན། །དྲན་པར་བྱས་པའི་དགེ་ལ་བརྩོན་པ་ནས། །ལམ་ལ་ནན་ཏན་བྱས་ན་མི་ལེགས་རེ། ༣༣ འདིར་འབད་དགེ་བས་འགྲོ་ཀུན་སངས་རྒྱས་ཆེ། །མཉན་པ་གྲུབ་ཐོབ་གོ་འཕང་འགྲུབ་གྱུར་ཅིག །ཅེས་པ་འདི་ནི་དགེ་སློང་མི་བསྐྱོད་རྡོ་རྗེས་སྦྱར་བའོ། །
དགོས་མེད་ཀྱི་ཁྲིད་བཞུགས་སོ། །
ན་མོ་གུ་ར་ཝེ། དྲང་དོན་གྱིས་ཐེག་པར་བསྟན་པ་ཀུན། །ངེས་དོན་གྱི་ལམ་དུ་འཁྱེར་མཁས་པས། །ཚེ་ངན་ཟད་དུ་བཏང་བར་མི་བྱེད་པའི། །ཕ་སངས་རྒྱས་མཉན་པ་སྙིང་ནས་དྲན། །དེའང་ང་ཡི་གོ་བ་ལྟར་ན། དལ་འབྱོར་གྱི་ལུས་རྙེད་པར་དཀའ་བ་ཐོབ་པའི་དུས་འདིར། འཁོར་བའི་སྡུག་བསྔལ་དང་གཏན་གྱིས་ཤིག་མ་ཐུབ་ན། རྗེས་ནས་འཁོར་བ་ལས་ཐར་བའི་དུས་མི་ཡོང༌། དེས་ན་ཆོས་པོ་ཏི་ཁྲི་སྟོང་དུ་ཤེས་པ་ཕྱིན་ནས་མདོ་ཤློ་ཀ་གཅིག་༼འདི་རྒྱ་སྐད་བོད་སྐད་ལ་ཚིགས་བཅད་དེ། མཆན།༽ ཤེས་པ་ཡན་ཉམས་ལེན་ལ་མ་བསྒྲིལ་རྟིང༌། མིང་དང་གྲ་སློབ་ལོངས་སྤྱོད་ཅི་ཙམ་གྱིས་སྙན་པར་གྲགས་ཀྱང་ངན་སོང་གི་གནས་ན་སྡུག་བསྔལ་ལ་བཟོད་ཐབས་མེད་པར་གོ །དེས་ན་རང་རེ་ཆོས་ཉམས་སུ་ལེན་པ་དང། འདོད་ཁམས་ཀྱི་ཡུལ་ལ་ཆགས་པ་སྐྱེས་ནས་དེས་རྣམ་པར་གཡེང་པ་གཉིས་མི་འཕྲུགས། ལྷག་པར་ལུས་དབང་ཚོར་བདེ་འདི་འཁོར་བའི་རྩ་བ། སྲེད་ལེན་གྱི་རྒྱུ། སྐྱེ་འགྲོ་ཉིང་མཚམས་སྦྱོར་ནས་མཐའ་མེད་དུ་འཁོར་བར་འཕྱན་པའི་རྒྱུ་ཡིན་པས་འདི་ལ་གཉེན་པོ་བསྟེན་དགོས་སོ། །སྨྲས་པ། རང་དང་གཞན་གྱི་རྨ་ཡི་སྒོ་གསུམ་དང། །རང་དང་གཞན་གྱི་ཡན་ལག་རྣམ་པ་ལས། །ཁུ་བ་དབྱུང་བའི་སྐྱེས་བུ་སྡིག་ཅན་ཀུན། །མནར་མེད་དམྱལ་བའི་སྡུག་བསྔལ་བཟོད་ཕོད་དམ། །ཡང་ད་རེས་ཀྱི་མི་ལུས་ཤིན་ཏུ་ནས་ཀྱང་ཐོབ་པར་དཀའ་བའི་དུས་འདིར་སྔོན་གྱི་སྨོན་ལམ་ཆ་ཕྲ་མོའི་ཆ་ཙམ་ལས། སྒྲུབ་བརྒྱུད་ཀྱི་བླ་མ་༼བསླབ་གསུམ་ཡོངས་རྫོགས་སྦྱིན་ནུས་པ་ལ་ཟེར། མཆན།༽ ཡོངས་ཀྱི་དགེ་༼ཡོངས་ཀྱི་དགེ་བའི་བཤེས་གཉེན་འདི་འཇིག་རྟེན་པ་ཡོངས་ཀྱིས་བཀུར་བ་ལ་ཟེར་མོད། དགེ་བཤེས་སྟོན་བའི་ཞལ་ནས་དགེ་བཤེས་གཅིག་ཡིན་ཀྱང་ལམ་བསླབ་པ་གསུམ་གྱིས་ཡང་དག་པར་རྗེས་སུ་འཛིན་ནུས་པ་ཡོངས་ཀྱི་དགེ་བའི་བཤེས་གཉེན་དུ་འཆད་པ་ཡིན། མཆན།༽ བའི་བཤེས་གཉེན་ཚད་མ་དང་མཇལ་བའི་དུས་འདིར་རང་ཉིད་མི་བརྩོན་པར་དོན་མེད་པའི་བྱ་བས་དུས་འདའ་བ་ལ། ཡི་མུག་ཙམ་ཡང་མི་སྐྱེ་བ་སྙམ་སྟེ་སྨྲས་པ། ཚད་ལྡན་སྒྲུབ་རྒྱུད་བླ་མ་རྙེད་པའི་དུས། ༼སྒྲུབ་བརྒྱུད་ཀྱི་བླ་མ་བྱ་བ་ནི་ཐེག་པ་ཆེ་ཆུང་གི་དོན་གཉེར་སུ་ཡིན་ཀྱང་རང་རང་གི་ཐེག་པའི་བསླབ་པ་གསུམ་གྱི་ཉམས་ལེན་མ་འཆུགས་པའི་རྒྱུན་ཡོད་པ་ལ་ཟེར་གྱི། རི་སྦུག་གཅིག་ཏུ་སེམས་གསལ་རིག་གི་ངོ་བོ་ལ་བལྟ་བར་རློན་ཞིང་མི་ཚེ་འཛད་འཇུག་པ་ལ་མི་ཟེར། མཆན།༽ དོན་མེད་ལེ་ལོའི་ངང་ལ་མི་ཚེ་ཡལ། །རང་བྱས་ཐམས་ཅད་འགྱོད་པ་སྐྱེ་བའི་རྒྱུ། །ད་ནི་རང་ལ་ཡི་མུག་ཞེ་ཁྲེལ་གདོས། །རང་རྒྱུད་ལ་དམ་པའི་ཆོས་ཉམས་སུ་ལེན་པ་མ་གཏོགས་གང་གིས་ཀྱང་འཁོར་བའི་སྡུག་བསྔལ་བཟློག་པ་ལ་མི་ཕན་པའི་སྐབས་འདིར། རང་རེ་ཆོས་པ་ཀུན་དགོན་གནས་འཁོར་གཡོག་མཐུན་རྐྱེན་ཅི་འཛོམ་གྱི་ཐབས་ལ་མི་ཚེ་ཡལ་འཇུག་པར་འཕངས་ཆེས། སྨྲས་པ། གཡོ་ཐབས་རྒྱུ་ཡིས་གྲྭ་ཚོགས་སྐྱོབ་པ་ནས། །དཔལ་འབྱོར་ཤོམ་པའི་དགོན་གཞི་བཙུགས་པ་ཡི། །སྐྱིད་འདོད་སྙན་པ་སྤེལ་བའི་ཅོལ་ཆུང་ཁྱོད། །བདག་སེམས་མི་རུང་རྩོད་པའི་རྩ་བ་ཡིན། །ད་ལྟ་འཕྲལ་དུ་ཡོན་ཏན་ཕྲན་བུ་རེས་སྣང་བ་བསྒྱུར་ཏེ། ཅོལ་ཆུང་མང་པོའི་ཡིད་མགུ་བ་རྒྱུ་མཚན་དུ་བྱས་ནས་ཟས་ནོར་འབའ་ཞིག་བསགས་པས་རང་གཞན་གྱི་དོན་གྲུབ་བོ་སྙན་པ་ཀུན་སྨྱོན་པ་ལས་ཆེས་སྨྱོའོ། །སྨྲས་པ། གཤིན་པོའི་ཡར་འདྲེན་ནད་པ་གསོ་བ་དང༌། །སྲིའུ་བསྐྱེད་སོགས་གཞན་ཕན་བྱེད་སྐད་ནས། །ཉམ་ཆུང་མང་པོ་བཅོམ་པར་བྱེད་པ་ཡི། །ཟས་ནོར་ལ་སྲེད་བདུད་ཁྱེར་སྙིང་རྗེའི་གནས། །ཡང་རང་གི་ལུས་ངག་ཡིད་གསུམ་དགེ་བ་ལ་བཀོལ་སླ་ཞིང་ཚེགས་ཆུང་ངུས་རང་གི་དོན་ཆེན་པོ་འགྲུབ་པའི་དགེར་རྩ་དཔག་མེད་པ་བསག་ཏུ་ཡོད་བཞིན། རང་གཞན་ཐམས་ཅད་སྡིག་པ་འབའ་ཞིག་གིས་གཡེང་དུ་འཇུག་པའི་དུས་དང་དཀའ་སྤྱད་ཐོན་དུ་གྱུར་པའི་དགེ་རྩར་བཅོས་པ་ཐམས་ཅད་ལ་སྙིང་པོ་ཆེར་མི་སྣང་སྟེ། སྨྲས་པ། དབུལ་ཕོངས་ཉམ་ཐག་རྣམས་ལ་བཀོལ་སྤྱད་ཅིང༌། །མི་མོས་བཞིན་དུ་ཆད་པ་སྣ་ཚོགས་ཀྱིས། །རྟེན་བཞེངས་ལ་སོགས་བྱ་བས་ཆེར་གཡེངས་ནས། །རང་གཞན་སྡིག་རྒྱུན་འཛུགས་རྣམས་སྙིང་པོ་མེད། །རང་ཉིད་སྐྱེས་བུ་དམ་པ་མ་ཡིན་ཀྱང་ཡིན་པར་འདོད་པའི་ཚུལ་གྱིས་མཆོག་དམན་གྱི་འཁོར་མང་པོ་བསྡུས་ཏེ། ཐབ་ཀ་དང་འདུ་ལོང་མང་པོས་རྒྱུད་ང་རྒྱལ་ནས་མི་ཚེ་གར་ཟད་དུ་མ་ཚོར་བ་ཀུན་ལ་སྨོན་དགོས་པར་མི་འདུག་གོ། །སྨྲས་པ། ཟས་ནོར་ཐབས་ཀྱིས་གྲྭ་སློབ་ཡོན་བདག་སྐྱོང༌། །ཆེན་པོ་རྣམས་ལ་ཆོས་བཤད་དམ་ཚིག་བཀར། །ཀུན་གྱིས་བཀུར་ཚེ་མངོན་པའི་ང་རྒྱལ་སྐྱེ། །བློ་སྣ་རིང་ཞིང་དངོས་འཛིན་དམ་པོས་བསླུས། །རང་གི་དངོས་པོ་བསྐྱེད་པ་དང་བསྒྱུར་བས་གཞན་གྱི་དངོས་པོ་ཆུད་ཟ་བར་བྱས་ནས། ནོར་རྫས་དགེ་བ་བྱེད་པ་ཀུན་ཀྱང་ལོག་པའི་འཚོ་བ་ལ་མཆོད་སྦྱིན་གྱི་ཡུལ་རྣམས་སྦྱར་བ་ཡིན་པས། དུག་དང་མཚོན་གྱི་སྦྱིན་གཏོང་བྱས་པ་དང་འབྲས་བུ་ཁྱད་པར་མེད་དོ། །ཚོང་ཁེ་རྙེད་འཚོལ་ལ་སོགས་དུ་མ་ཡི། །ནོར་གྱིས་བླ་མ་དཀོན་མཆོག་མཆོད་པ་ཡང༌། །ལོག་འཚོའི་མཆོད་སྦྱིན་གཏོང་པོ་ལེན་པོ་གཉིས། །ལྕགས་སྲེག་དང་ནི་བུ་ལོན་ཅན་དུ་འགྱུར། ༼ཚིག་རྐང་ཐ་མ་འདི་གཉིས་ཤིན་ཏུ་གོ་མི་བདེ་བས་འཆད་པར་བྱ་བ་ལས། ལོག་འཚོ་ནི་སྡིག་པའི་འཚོ་བ་སྟེ། སྡིག་པ་སྤྱད་ནས་བསྒྲུབས་པའི་འཚོ་བ་དེ་གང་གིས་བསྒྲུབས་ནས་གང་ལ་བྱིན་ན། གང་བྱིན་པོས་ལྕགས་སྲེག་བྱིན་པ་དང་འདྲ་སྟེ། གང་ལེན་པོས་དེ་ཟོས་པས་ལོག་འཚོ་ཟོས་པ་དམྱལ་བར་སྐྱེ་བར་བཤད་ལ། དེ་ལ་དེ་ལྟ་བུའི་སྡིག་ཟས་བྱིན་པས། གང་གི་སྦྱིན་པ་པོ་ཡང་ངན་འགྲོར་སྐྱེ་བས་གཏོང་ལེན་གྱི་གང་ཟག་གཉིས་ཀ་ལྕགས་སྲེག་ཟ་བའི་རྣམ་སྨིན་བསྐྱེད་ལ། དད་ཟས་བྱིན་པ་ཙམ་དགེ་བར་འགྱུར་བའི་ཆ་ནས་ཕར་ཕྱིན་པ་དེ་བུན་དུ་སོང་ནས་ཚུར་འདབ་དགོས་ཤིང་ཚུར་ཅི་ཙམ་འདབ་པ་དེ་ཡང་བུ་ལོན་དུ་སོང་ནས་ཕར་འདབ་དགོས་པས་ལས་རྒྱུ་འབྲས་ཀྱི་ལན་ཆགས་དག་རྒྱུ་མེད་པ་ཞིག་མཁའ་དང་མཉམ་པའི་སེམས་ཅན་རྣམས་དང་རང་རེའི་བར་དུ་ཞུགས་ཡོད་པས་དེས་ཆོག་གི། ད་དུང་སྡིག་པས་བསྒྲུབས་པའི་ཟས་གོས། གནས་མལ། བཞོན་པ། མངའ་རིས་སྤྱོད་ཡུལ་རྣམས་ཀྱིས་ནི་སློབ་མས་ཀྱང་བླ་མ་དཀོན་མཆོག་མ་མཆོད་ལ། བླ་མས་ཀྱང་སློབ་མ་སྦྱིན་བདག་རྣམས་ལ་མ་སྦྱིན་ཅིག །སྦྱིན་ན་དཔོན་སློབ་ཐམས་ཅད་ལ་ཟུག་རྔུ་ཆེན་པོ་སྐྱེ་བར་གདའ་བས་སོ་བསོད་པ་མི་ཡོང་བར་འདུག་ལགས། མཆན།༽ ཡུལ་སྣ་ཚོགས་ན་བདག་ཁོ་ན་ཁས་བཙན་ཅིང་ངག་ལ་འདའ་མི་ནུས་པར་བྱ་སྟེ། བསྟན་པའི་ཞབས་ཏོག་སེམས་ཅན་ལ་ཕན་པར་བྱེད་སྙམ་པ་ཡང་རང་གི་རྒྱུད་མ་དུལ་བས་ལན། སྨྲས་པ། རྩོད་པ་སྡུམ་ཞིང་གཉའ་དང་སྐྱེལ་མ་སོགས། །དགེ་བའི་ཁྲིམས་ལ་སྦྱོར་བ་སྐད་ཟེར་ཡང༌། །སྙིང་ནས་སྡེ་རིས་མངའ་ཞབས་ཞེ་འདོད་ཅན། །བྱ་བྱེད་མང་པོས་བསྟན་དང་འགྲོ་ལ་གནོད། །མདོར་ན་ཚེ་འདིའི་ཕུན་ཚོགས་བསྒྲུབ་པའི་ཕྱིར་སེམས་སྨྱོ་སྨྱོར་འབད་ཀྱང་མི་འགྲུབ། གྲུབ་པ་མཐར་ཕྱིན་ཀྱང་ལོ་གཅིག་གཉིས་སུ་ལོངས་སྤྱོད་རྒྱུ་ཡང་མི་འབྱུང༌། བྱུང་ཡང་འཆི་བའི་ནངས་པར་དེ་དག་གཅིག་གིས་ཀྱང་མི་ཕན། སྨྲས་པ། འཆི་ཚེ་ཚེ་འདིའི་བདེ་འབྱོར་ཅུང་ཟད་ཀྱང༌། །ཕྱི་ལ་མི་འབྲང་རང་གིས་བསགས་པའི་ལས། །དགེ་སྡིག་འབྲས་བུ་ཕྱི་ལ་འབྲང་སེམས་ནས། །ཞེན་པ་གཏིང་ལོག་སྙིང་ནས་སྒྲུབ་ལ་འབོད། །བསག་རུམ་མཁས་པ། བཅའ་ག་དང་གྲོས་ཆེ་བ། བློ་དཔའ་བ། དགོན་གནས་གྲྭ་པ་ཐབ་ཀ་སྐྱོང་བ་སོགས་ལ་ཕེར་བ་ཡང་འདུ་འཛི་སྡིག་པའི་རྒྱུ་ཡིན་ནོ། །སྨྲས་པ། གསོག་བྲུན་བཅའ་ག་ལ་སོགས་སེམས་ཁྲལ་རྒྱུ། །གཟུང་འཛིན་བདག་ཕྱོགས་གཞན་ཕྱོགས་འབྱེདཔ་སྟེ། །ཕྲག་དོག་འགྲན་སེམས་རྟག་ཏུ་སྤྱོད་བྱེད་པ། །འདུ་འཛིན་འཕེལ་བ་འདི་ཕྱི་ཀུན་ལ་གནོད། །ཁྱིམ་པའི་ལོངས་སྤྱོད་སྨར་ཤོས་རི་ཁྲོད་དུ་ཁུར་ནས་ཁ་སྨྲས་གླེང་གཞི་དང་གྲོང་པའི་སོ་ནམ་མ་ཐེག་པར་རི་ཁྲོད་ལ་སྒོམ་བྱེད་དང་སྒྲུབ་སྡེ་འཛུགས་པ་སྐད་ཀྱང་རང་ལ་རྫུན་ཆེན་པོ་གཏོང་བ་ཡིན། སྨྲས་པ། འདོད་པའི་ལོངས་སྤྱོད་མཁོ་དགུ་སྣ་ཚོགས་པ། །དབེན་པར་བརྟེན་ཅིང་ལེ་ལོའི་རོ་མྱོང་ནས། །རི་ཁྲོད་སྒོམ་ཆེན་པ་ཞེས་ཁས་འཆེ་ཡང༌། །སྙིང་ལ་དགོས་མེད་མ་དྲན་རང་ལ་བསླུས། །གཞན་ལ་ཕན་པར་མི་འགྱུར་ན་ཕན་པ་དང་བརྩེ་བའི་སེམས་ཀྱིས་མཚངས་འབྲུ་དང་ཚིག་ངན་བརྗོད་པ་ཐམས་ཅད་ཀྱང་སྦྱོར་བ་གཞན་ལ་གནོད་པར་སོང་བས། ཕན་གདགས་པའི་བསམ་པ་ཡོད་ཀྱང་གནོད་བསྐྱལ་བས་བསམ་སྦྱོར་གོ་ལོག་ཏུ་སོང་པ་ཡིན། སྨྲས་པ། དམུ་རྒོད་རྣམས་ལ་ཕན་དང་བརྩེ་བའི་བློས། །དྲང་གཏམ་ཡིན་སྙམ་མཚངས་འབྲུ་བྱེད་པ་དང༌། །མི་སྙན་བརྗོད་ཅིང་ཕན་པ་གདགས་སྙམ་ཀུན། །གཞན་ལ་བརྙས་བཅོས་གནོད་པར་འགྲོ་བ་ཡིན། །ཕྱོགས་འཛིན་གྱི་བཀའ་བརྒྱུད་བཟང་ངན་ཆོས་ཡིན་མིན་ལ་བརྟེན་པའི་དྲི་བཤད་དགག་སྒྲུབ་ཐམས་ཅད་ཆགས་སྡང་ངང་གིས་འཕེལ་བས་དེ་འདྲ་ལ་མངོན་པར་ཞེན་པ་ཆོས་སྤང་གི་རྒྱུ་ཡིན། སྨྲས་པ། ལྟ་གྲུབ་བགྲོ་གླེང་བླ་མ་བཀའ་བརྒྱུད་སོགས། །ཞབས་ཏོག་ཡིན་སྙམ་ཕྱོགས་རིས་འཛིན་པ་ནས། །རང་ཕྱོགས་སྐྱོར་ཞིང་གཞན་ཕྱོགས་དྲུངས་འབྱིན་པའི། །འཐབ་རྩོད་ཉོན་མོངས་ཀྱིས་མནར་སྡུག་བསྔལ་རྒྱུ། །གཞན་ཕྱོགས་ཀྱི་ཆོས་གང་ཟག་རྣམ་པར་མ་དག་པར་བལྟ་ཞིང་གཞན་ལ་སྒྲོག་པ་ཐམས་ཅད་ཀྱང་ཕལ་ཆེར་ཕྲག་དོག་གིས་མཐོང་བརྗོད་བྱེད་པ་ཡིན་པས་གཞན་སྐྱོན་གང་མཐོང་རང་གིས་སྦ་བར་འོས་སོ། །སྨྲས་པ། གཞན་སྐྱོན་རྟོག་པའི་ལོག་པར་ལྟ་བ་ལ། །བླུན་པོ་བདག་ཉིད་ཤེས་རབ་ཅན་དུ་འཁྲུལ། །གཞན་སྐྱོན་མཐོང་བརྗོད་རང་གི་དགེ་རྩ་བཅད། །དག་པ་སྣང་བས་དབེན་པའི་སྐལ་ངན་གྱུར། །སྐལ་བ་དང་མི་ལྡན་ཅིང་སྡོམ་པ་དམ་ཚིག་ཚུལ་བཞིན་མི་སྲུང་བའི་དཔོན་སློབ་ཐམས་ཅད་ཀྱང་དད་པ་ཅན་བསླུ་བ་མང་དུ་མཐོང་ངོ༌། །སྨྲས་པ། དམ་ཚིག་སྤོང་བའི་སྔགས་སྤྱོད་བཏུལ་ཞུགས་ཅན། །ཉེ་ལམ་འདོད་ཡོན་ལམ་དུ་བྱེད་སྐད་ནས། །ཚེ་འདི་བློ་ཡིས་གཏོང་བར་མི་ནུས་པའི། །བཟའ་བཏུང་ལ་སོགས་སྐྱིད་ཤོམ་བྱེད་ཀྱིས་བསླུས། །བདག་ནི་ཆོས་པ་བཟང་པོའོ། །ཞེས་པའི་ཚུལ་འཆོས་བཟང་བཟང་པོར་འདོད་པའི་སྣང་ཤས་འདི་ཆོས་མ་ཡིན་པར་ཐག་ཆོད་དོ། །སྨྲས་པ། ཆོས་པའི་ཁྲོད་དུ་ཆོས་པར་ཁས་འཆེ་ཕྱིར། །ཆོས་པར་གྲགས་འདོད་ཧ་ཅང་མཁས་བཙུན་སོགས། །ཡོན་ཏན་འབད་ནས་ལྟར་སྣང་བཅོས་པ་ཡི། བཟང་ཚུལ་འཇིག་རྟེན་སྤྱོད་པ་ཉོན་མོངས་རྒྱུ། །ཆོས་པ་ལ་ལྟོ་གོས་སྤྲང་ནས་འཚོ་བ་མ་གཏོགས་སྒེར་མཛའ་དང་སྒོས་དགྲ་འོང་བའི་དོན་མི་འདུག་གོ །སྨྲས་པ། གར་སྡོད་དགྲ་གཉེན་མང་པོ་འབྱེད་པ་ནས། །དད་ལྡན་མོས་པའི་འཚོ་བ་ལེན་པའི་ཕྱིར། །མཁས་གྲུབ་ཁས་ལེན་རང་ཕྱོགས་བསྲུང་བ་ཡི། །བཅོས་མའི་རང་ཚུགས་ཀུན་ཏུ་བརྟག་ཙམ་མོ། །ཐ་སྙད་ལ་མ་རྨོངས་པའི་བཟོ་རྩིས་སྨན་སོགས་ཀུན་མཁྱེན་གྱི་རྒྱུར་རློམས་ཀྱང་བྱང་ཆུབ་མཆོག་གི་བསམ་གཏན་ལ་གནོད་པས་སྤྲོས་པ་དོར་བར་བྱའོ། །སྨྲས་པ། བཟོ་རྩིས་མོ་དང་དབེན་པའི་ཁང་བཀོད་སོགས། །དོན་ཆུང་ལས་མང་བསམ་གཏན་བཅག་པ་ནས། ཤེས་བྱ་ཟད་མེད་མི་ཚེ་འཛད་པའི་རྒྱུ། སྤྲོས་པས་གཡེངས་ནས་སྒྲུབ་པ་ཕྱི་ལ་ལུས། །རང་ཉིད་ཆོས་པའི་ཡོན་ཏན་གང་གིས་ང་རྒྱལ་བ་དེ་ཀ་སྨན་ནད་དུ་སོང་བ་ཡིན་ལ། །གཞན་ལ་གནོད་པ་དྲག་པོ་སྐྱེལ་བ་ནི་དྲག་པོའི་ཕྲིན་ལས་མིན་པས་སྤང་དགོས་སོ། །སྨྲས་པ། ཆོས་པ་ཡོན་ཏན་གང་གིས་ང་རྒྱལ་ཏེ། །གཞན་ལ་གནོད་པ་ནུས་པ་ཡིན་སྙམ་ནས། །བློ་ལ་དམན་པ་འཛིན་པར་མི་ལྕོག་པའི། །ཁས་བཙན་དབང་ཆེ་བྱེད་པ་འཁོར་བའི་རྒྱུ། །བླ་མ་དམ་པ་ཚུལ་བཞིན་མ་བསྟེན། མཉེས་པར་མ་བྱས་པའི་དབང་ཁྲིད་མན་ངག་ཐོབ་པ་དཔེ་ཆ་དང་བཅས་པ་ལ་འབྲས་བུ་མེད་དོ། །སྨྲས་པ། དམ་ཆོས་ཚུལ་བཞིན་ཉམས་ལེན་མ་ནུས་པའི། །བླ་མའི་ཐུགས་དགོངས་ཕྱོགས་ཙམ་མ་རྫོགས་པར། །ཞལ་གདམས་ཐོབ་རྒྱ་ཟིན་བྲིས་དཔེ་ཆ་ཀུན། །མགར་བ་ཞི་བའི་ལག་ཆ་ལྟ་བུར་གོ །གློག་ཙམ་པ་ཡི་དུས་འདིར་གཟབ་འཚལ་ལོ། །སྨྲས་པ། མཁས་གྲུབ་བླ་མའི་བསླབ་བྱ་མི་ཉན་ཅིང༌། །མདོ་རྒྱུད་ཉམས་ལེན་ཟབ་དོན་རོ་མ་མྱོང༌། །སངས་རྒྱས་བསྟན་དང་མཇལ་བའི་བཀའ་དྲིན་སྟོར། །མི་ལུས་ཐོབ་ཀྱང་དུད་འགྲོའི་རྒ་ཤི་འདྲ། །སངས་རྒྱས་མཉན་པ་མཁྱེན་ནོ། །ཅེས་པ་འདི་ནི་མི་བསྐྱོད་རྡོ་རྗེས་ཕན་པའི་སེམས་ཀྱིས་ཆོས་སྦྱིན་དུ་བྱས་པའོ། །
ཕྱག་རྒྱ་ཆེན་པོ་ཞི་གནས་ཀྱི་ཁྲིད་བཞུགས་སོ། །
རྒྱལ་བའི་དབང་པོ་སངས་རྒྱས་མཉན་པ་ལ་སྐྱབས་སུ་མཆིའོ། །ད་སྙིང་ནས་གསོལ་བ་ཞིག་འདེབས་འདོད་ན། རང་རེ་སྐྱེས་ནས་ད་ལྟའི་བར་དུ་རྒྱུ་དུག་གསུམ་གྱིས་ཀུན་ནས་བསླངས་ཏེ། འབྲས་བུ་མི་དགེ་བཅུ་པོ་ཇི་ཙམ་སྤྱད་འདུག་ན། དེ་ལེགས་པར་གཞིག་འབྲེལ་ཡང་ཡང་དུ་བྱས་ནས། ད་ཁོ་བོ་ལས་དེའི་འབྲས་བུ་ངན་སོང་དུ་སྐྱེ་ངེས་སྙམ་སྟེ། འདོན་སྒོམ་ལེགས་པར་བྱས་ནས། བདག་ལྟ་བུའི་དུག་གསུམ་ཅན་སྙམ་དུ། ལྟེ་བར་ཞེ་སྡང་མེ་དཀྱིལ། སྙིང་གར་གཏི་མུག་མུན་དཀྱིལ། སྤྱི་བོར་འདོད་ཆགས་ཆུ་དཀྱིལ་བསྒོམས་ནས། དེའི་སྟེང་དུ་རྩ་བའི་བླ་མ་དཀར་སྔོ་དམར་གསུམ་བསྒོམས་ནས་དུག་གསུམ་ཞི་བའི་གསོལ་བ་བཏབ་པས། དཀྱིལ་འཁོར་དེ་གསུམ་གཏན་མེད་དུ་སོང་བ་ལ་སེམས་འཛིན། ཡང་རང་རེ་རབ་ཏུ་བྱུང་ལོ་བྱས་པ་ལ། ཁྱིམ་གྱི་དངོས་པོ་ཕོར་གོག་དང་གཟར་གོག་ཙམ་ཡང་བློས་བཏང་མ་ནུས། ལྟོ་སྡུག་ནངས་མ་གཅིག་བྱེད་པ་བློས་མི་ལྕོགས་པ། འདོད་པ་ཅན་ཡི་དྭགས་སེར་སྣ་ཅན་ལྟ་བུར་བསམས་ནས། བླ་མ་ཁྱིམ་གྱི་དངོས་པོ་ལ་མ་ཆགས་པ། གཞོན་ནུ་དོན་གྲུབ་ཁྱིམ་ནས་ཁྱིམ་མེད་པར་རབ་ཏུ་བྱུང་བ་འཁོར་ལོས་སྒྱུར་བའི་རྒྱལ་སྲིད་ཀྱང་འཆིལ་མའི་ཐལ་བ་ལྟར་གཟིགས་པ་ཞེས་རང་གི་རྩ་བའི་བླ་མ་༼སྔོན་རྒྱལ་བུ་དོན་གྲུབ་༽ཆུ་བོ་ནཻ་རཉྫ་ནའི་༼ཆུ་ཀླུང་རྙོག་མེད་དམ་ཆུ་ཀླུང་མིག་སྨན་མདོག་ཡིན།༽མདུན་དུ་དཀའ་ཐུབ་ལ་ཇི་ལྟར་བཞུགས་པ་ལྟར་སེམས་འཛིན། ཡང་རང་རེ་བཙུན་པར་རློམ་པ་ལ་བཙུན་པར་བྱས་ནས་ད་ལྟ་ཕན་དུ་འཁྲིག་པ་ཁོ་ན་སྙིང་ལ་ཟུག་པའི་བསམ་སྦྱོར་དུད་འགྲོ་རོ་བཙའ་བའམ། སྨད་འཚོང་མ་ལྟ་བུའི་སྤྱོད་པ་འབའ་ཞིག་བྱས་པས་རང་ཉིད་གཅིག་པུར་བསམས་ཀྱང་ངོ་ཚ་བ་ལས་འདི་གཅིག་ཕུས་ཀྱང་རང་ངན་སོང་ལ་སྐྱེ་ངེས་སོ་སྙམ་སྟེ། རྩ་བའི་བླ་མ་དེ་རྒྱལ་བུ་དོན་གྲུབ་བཙུན་མོ་དྲུག་ཁྲིས་བསྐོར་བ་ལའང་ཐུགས་ཆགས་པ་མི་མངའ་བར་བཞུགས་པ་ལྟ་བུ་ལ་སེམས་འཛིན།
ཡང་རང་རེ་ཆོས་པར་བཅོས། སྐྲ་བྲེགས་ཚུན་ཆོད་རང་གི་ཁ་གསོས་པ། རང་གི་ངོ་ཤེས་ཀྱི་ཆེད་དུ་མགྲོན་བྱས་པ། སྲུང་བཟློག་རིམ་གྲོ་སོགས་ལ་དམིགས་ནས་དུད་འགྲོ་ཅི་ཙམ་ལ་གནོད་བསྐྱལ། ཐ་ན་དྲན་ནས་ད་ལྟའི་བར་འབུ་ཤིག་སྲིན་བསད་པ། རང་ལ་གཞན་གྱིས་དམིགས་ནས་ཤ་བྱིན་པ། མདོར་ན་འཚེ་བ་འབའ་ཞིག་བྱས་འདུག་པ་འདིའི་ལས་འབྲས་གཅིག་པུས་ཀྱང་གདགས་ཆེས་དཀའ་བ་ལ་བསམས་ནས། རང་རེ་རྩ་བའི་བླ་མ་འཕགས་པ་ཐུགས་རྗེ་ཆེན་པོ་ཡིན་པ་ལ་ཡིན་པ་ལྟར་སེམས་འཛིན། ཡང་རང་བྱ་བ་བསྐྱུངས་ནས་ཆོས་སྒོར་ཞུགས་པར་རློམ་པ་ལ། སྐྱེས་ནས་ད་ལྟའི་བར་ལ་གཞན་ལ་བརྐུས། འཕྲོག །སློང༌། བསྐྱིན་པོ་མ་བསབ། གཡར་པོ་མ་གཏད། གཏམ་པོ་བསྡམ་པ། མདོར་ན་སྤག་ཁམ་གང་དང་རས་སྐུད་ཙམ་ཞིག་ཀྱང་གཞན་གྱི་ལག་ནས་ཕྲལ་ཅི་ཐུབ་བྱས་པ་དེའི་རྣམ་སྨིན་གཅིག་པོ་ལའང་བློས་མི་བཟོད་པ་དང་བཅས་ཏེ། བླ་མ་བཅོས་ལྡན་འདས་རིན་འབྱུང་ཡིན་པ་ལ་ཡིན་པ་ལྟར་སེམས་འཛིན།
ཡང་རབ་ཏུ་བྱུང་ནས་ད་ལྟའི་བར་རྫུན་ཅི་ལབ། ཕྲ་མ་དང་རང་ཕྱོགས་བསྟོད། གཞན་ཕྱོགས་སྨ་འབེབས། རང་གི་ཚུལ་འཆོས་པ་སོགས་བསམ་གྱིས་མི་ཁྱབ་པ་བྱས་པའི་རྣམ་སྨིན་བློས་མི་བཟོད་པ་དང་བཅས་ཏེ། རྩ་བའི་བླ་མ་བཅོམ་ལྡན་འདས་བདེན་པའི་རྡོ་རྗེ་ཡིན་པ་ལ་ཡིན་པ་ལྟར་སེམས་འཛིན། མདོར་ན་རང་རེ་རབ་ཏུ་བྱུང་ནས་ཞག་སྐོར་ཅིག་ལ་འདོད་པའི་ཡོན་ཏན་འདི་ལ་མེ་འོབས་ལྟར་མཐོང་བའི་ཞེན་ལོག་དྲག་པོ་ལན་བཅུ་ཙམ་ཞིག་ཀྱང་མ་སྐྱེས་འདུག །འདོད་ཆགས་ལ་གཉེན་པོ་དྲག་པོ་ཞག་རེ་ཡང་བསྟེན་མི་ཐུབ་པ་སྙམ་དུ་བསམ་ནས་རང་ཅག་ལ་རབ་བྱུང་གི་དོན་ཡེ་མ་ཚང་བས་རང་རེའི་བླ་མ་འདོད་ཡོན་ལ་ཞེན་པ་གཏིང་ལོག །བཀའ་བརྒྱུད་ཀུན་འདུས་ཀྱི་ངོ་བོ་ལ་སེམས་བཟུང༌། ཡང་རང་རེ་རབ་ཏུ་བྱུང་ནས་ཞག་སྒྲེལ་གཅིག་གཉིད་བཅགས་ཏེ་ངག་གི་གསོལ་འདེབས་དང་ལུས་ཀྱི་ཤ་ཐང་བཅད་པའི་བྱ་བ་འདུག་གེ་དོན་མེད་དུ་གཉིད་དང་ལོང་གཏམ་དང་གཞོགས་ཉལ་ཁོ་ནར་བྱས་འདུག་པས། ད་དུང་ཡང་ཆོས་བྱེད་པར་མིང་བཏགས་ཀྱང་འདི་ལྟ་བུ་འབའ་ཞིག་ལ་ཅིས་ཀྱང་འགྲོ་ན་ད་ཅི་དྲག་སྙམ་པ་དང་བཅས་ཏེ། རྩ་བའི་བླ་མ་དེས་སྔོན་བྱང་ཆུབ་བསྒྲུབ་པའི་དུས་བསྐལ་པ་གྲངས་མེད་པ་དུ་མར་སྐད་ཅིག་ཀྱང་ལེ་ལོར་མ་སོང་བས་མཛད་པ་ལ་སེམས་འཛིན།
ཡང་རང་རེ་འཆི་བ་སྙིང་ལ་ཟུག་ནས་ཅི་དྲག་ལ་གྱ་བའི་བློ་སྣ་ཞག་སྐོར་ཅིག་ཙམ་དུ་སྐྱེས་ནས། བླ་མ་དང་གདམས་ངག་སྐོམ་པ་ཆུ་ལ་བསྙེགས་པ་ལྟ་བུའི་བློ་ཞག་སྤྲེལ་གཅིག་ཀྱང་སྐྱེ་མི་ཐུབ་པ། ད་འདི་ལྟ་བུ་ལ་བལྟས་ན་ཚེ་འདི་ལ་ཆོས་རྣལ་མ་ཞིག་ཡེ་མི་ཡོང་བ་འདྲ་སྙམ་སྟེ། རྩ་བའི་བླ་མ་དེ་བྱང་ཆུབ་སེམས་དཔའ་རྟག་ཏུ་ངུ་དང་ནོར་བཟང་ལྟ་བུ་ལ་སེམས་འཛིན། ཡང་རང་རེ་ཆོས་བྱེད་པར་རློམ་ཡང་དུག་གསུམ་གྱིས་ཀུན་ནས་བསླངས་པའི་ལས་བྱེད་པ་ལ་གཉེན་པོ་བྲེད་ཆགས་ཙམ་ཡང་ལྟ་ག་ལ་ཞིག །གཉེན་པོ་ཞག་གཅིག་ཏུ་བསྒོམ་མ་མྱོང་བ་ཞེས་བསམས་ནས། རང་རེའི་བླ་མ་སྤང་བྱ་དང་ཆོས་མིན་ཚར་གཅོད་པ་ལ་ཕྱག་ན་རྡོ་རྗེ་དངོས་ཡིན་སྙམ་པ་ལ་སེམས་འཛིན། ཡང་རང་རེ་ཆོས་བྱས་པར་རློམ་པ་འདི་ཡང་ཕ་མ་ཁྱོ་ཤུག་སྡེ་བླ་དཔོན་གྲྭ་གྲོགས་མཆེད་དང་མ་འཆམས་པའོ་སྒོ་ནས་གཞན་གྱི་ཡིད་སུན་ཕྱུང་བའམ། རང་ལ་གཞན་གྱིས་སུན་ཕྱུངས་ནས་སྐྱོ་བའི་རྣ་བྱོལ་ཙམ་མ་གཏོགས་ཚེ་ཕྱི་མ་ཕན་ཆོད་ཀྱི་གཏན་བདེའི་ཕྱིར་མ་བྱས་པར་ལུས་དོན་མེད། ངག་དོན་མེད། ཡིད་དོན་མེད་དུ་སོང་བ་ལ་གནོང་འགྱོད་དྲག་པོ་སྐད་ཅིག་ཀྱང་མ་སྐྱེས། དེའི་སྟོབས་ཀྱིས་སེམས་སྟེང་ན་ཚེ་རབས་ཕྱི་མར་གནོད་པའི་ལས་འཛེམ་པའི་བག་ཡོད་སྐད་ཅིག་ཀྱང་བྱེད་མི་འདུག་པ་བསམས་ཏེ། རྩ་བའི་བླ་མ་དེ་འཁོར་བ་མཐའ་དག་ལ་ཐུགས་ལོག་པ་འཕགས་པ་ཤཱ་རིའི་བུ་ལྟ་བུར་སེམས་འཛིན། མ་དེས་སྔོན་བྱང་ཆུབ་བསྒྲུབ་པའི་དུས་བསྐལ་པ་གྲངས་མེད་པ་དུ་མར་སྐད་ཅིག་ཀྱང་ལེ་ལོར་མ་སོང་བའི་མཛད་པ་ལ་སེམས་འཛིན།
ཡང་རང་རེ་ཆོས་བྱེད་པར་རློམ་པ་ལ་རང་ཕྱོགས་ལ་སྲེད་པ་ཆེ་ལུགས། གཞན་ཕྱོགས་ལ་སྡང་ལུགས། དགྲ་གཉེན་དང་རང་གཞན་དུ་ཕྱེས་ནས་མི་མཐུན་ཕྱོགས་ལ་གནོད་ཅི་ཐེངས། མཐུན་ཕྱོགས་ལ་ཚེ་འདིའི་ཕན་ཅི་ཐོགས་བྱེད་ལུགས་ཀྱིས་ཀྱང་རང་ཅག་ལ་བཙུན་པའི་དོན་ཡེ་མ་ཚང་བས། རྩ་བའི་བླ་མ་དེ་སངས་རྒྱས་ཤཱཀྱ་ཐུབ་པས་ལྷས་བྱིན་དང་སྲས་སྒྲ་གཅན་འཛིན་གཉིས་མཉམ་པར་དགོངས་པ་ལྟ་བུ་ལ་སེམས་འཛིན། ཡང་རང་རེ་བཙུན་པར་མིང་བཏགས་པ་ལ་ཚེ་འདི་རང་བཟའ་བཏུང་གི་སྐྱིད་པ་ཙམ་གྱིས་ཀྱང་མ་ཆོག་པར། རང་ཤི་ནས་ཀྱང་གཏམ་སྙན་དང་བསྟོད་ར་ལ་སོགས་འདོད་པའི་ཆོས་བརྒྱད་ཕུགས་སུ་འཚངས་ལུགས་ལ་གཞིག་འབྲེལ་ལེགས་པར་བྱས་ནས། རང་གི་རྩ་བའི་བླ་མས་འཇིག་རྟེན་གྱི་བདེ་འབྱོར་ཐམས་ཅད་འོག་ནད་ལྟར་གཟིགས་པ་ལ་སེམས་འཛིན། སྨྲས་པ། སྙིང་ནས་འཆི་བ་མ་དྲན་ངང་རིང་པོ། །སྒོ་གསུམ་དྲེད་པོར་ལུས་པའི་གཡོ་སྒྱུ་ཅན། །རྒྱུད་ལ་ཡི་མུག་ཙམ་ཡང་མི་སྐྱེ་བའི། །བཙུན་པ་བྱེད་པར་རློམ་ལ་ཐུགས་རྗེས་གཟིགས། །ལོང་མེད་ཐོག་ཏུ་བབས་པར་མ་ཤེས་ནས། །འཕྲལ་མཛེས་བཅོས་མའི་གྲ་ཙམ་ལ་བརྟེན་ཏེ། །རང་རྒྱུད་ཡལ་བར་བཞག་ནས་ཞར་ཆོས་ཅན། །རྫུན་རིབ་མཛེས་ཚོན་ཅན་ལ་ཐུགས་རྗེས་གཟིགས། །རང་བྱས་བསམས་ན་བཟོད་དུ་མེད་པ་ལ། །སེམས་ལ་ཁུ་འཕྲིག་ཙམ་ཡང་མི་སྐྱེ་ཞིང༌། །མི་དགེའི་ངང་ལ་ལུས་ངག་དལ་སྡོད་ཅན། །ཆོས་པར་ཁས་ལེན་བྱེད་ལ་ཐུགས་རྗེས་གཟིགས། །སྐྱབས་འགྲོ་ཙམ་གྱི་བསླབ་བྱ་མི་བསྲུང་ཞིང༌། །འཆི་བ་མི་རྟག་ཐུན་གཅིག་མི་བསྒོམ་པར། །ད་ལྟ་ཉིད་དུ་ཕྱག་ཆེན་བསྒོམ་ཞེས་པ། །བླུན་པོའི་རང་བཞིན་བདག་ལ་ཐུགས་རྗེས་གཟིགས། །ལྟོ་གོས་གྲོགས་དང་གནས་མལ་དོན་དུ་གཉེར། །ཟང་ཟིང་སྐྱེ་བོའི་གྲགས་པ་ཁོ་ནར་བལྟ། །ཞག་གཅིག་ཙམ་ཡང་བློ་སྣ་མི་འགྱུར་བ། །བཙུན་གཟུགས་ཚུལ་འཆོས་མཁས་ལ་ཐུགས་རྗེས་གཟིགས། །སངས་རྒྱས་མཉན་པ་གྲུབ་ཐོབ་ཀྱིས་དགོངས་པ་རྫོགས་པར་གྱུར་ཅིག །ཤུ་བྷམ་སྟུ་སརྦ་ཛ་ག་ཏཱཾ། །
སྐྱེས་བུ་གསུམ་གྱི་ལམ་རིམ་བསྡུས་པའི་ཁྲིད་བཞུགས་སོ། །
རྗེ་བླ་མ་སངས་རྒྱས་མཉན་པ་ཆེན་པོ་ལ་ཕྱག་འཚལ་ལོ། །གང་ཟག་སྐལ་པ་དང་ལྡན་པ་ཞིག་འཁྲིད་ཚུལ་བརྗོད་ན། དང་པོ་སོ་ཐར་རིགས་བདུན་གང་རུང་དུ་གནས་པ། ཐེག་ཆེན་དུ་སེམས་བསྐྱེད་པ། གསང་སྔགས་བླ་མེད་ཀྱི་དཀྱིལ་འཁོར་དུ་སྨིན་པ་དེ་ལྟ་བུ་བཟློག་ཏུ་མེད་པར་དཀོན་མཆོག་གསུམ་ལ་ལྷག་པར་དད། འཁོར་འདས་ཐམས་ཅད་ལ་ངེས་པར་འབྱུང༌། བླ་ན་མེད་པའི་བྱང་ཆེན་སྙིང་ལ་འདོདཔ་ཞིག་གིས་གསོལ་བ་བཏབ་པ་ནན་ཏན་དུ་བྱུང་ན། མཚན་ཉིད་དང་ལྡན་པའི་སློབ་དཔོན་གྱིས་བརྡ་འདི་ལྟར་དུ་སྤྲད་པར་བྱའོ། །
དང་པོར་ལུས་ངག་ཡིད་གསུམ་སྲང་ལ་འདེགས་པ་ནི།
རྡོར་གདན་འོག་བསྡམས། བདེ་བའི་འབོལ་ལ་དབབ། མཉམ་གཞག་འབོལ་གདན་སྦུ་ན་གུའི་མཚམས་སུ་འཆིང༌། དཔུང་པ་རྒོད་གཤོག་ལྟར་བསྐྱེད་པའི་གདན་གྲུ་མོ་ནང་ལོག་བྱའོ། །གསུས་པ་སྒལ་སྟོད་དུ་འདྲེན། བྲང་སྟོད་བསྐྱེད་པས་མགྲིན་པ་དགུག་པའི་གནད་བཙལ། ལྕེ་རྩེ་བསྒྲིལ་བས་ལྟ་སྟངས་གཅུན་ཏེ། སྒོམ་ཐག་གཉིས་དང་སྒོམ་ཤིང་དང་སྒོམ་ཐག་མདུན་ནོན་རྒྱབ་ནོན་གཉིས་བྱའོ། །ངག་སྨྲ་བཅད། ཡིད་ཅི་ཡང་མི་བསམ་པ་འདི་ལ་ཞག་གསུམ་མོ། །
གཉིས་པ་ལུས་ངག་ཡིད་གསུམ་དྲག་པོར་གཅུན་པ་ནི། རླུང་གི་གནད་ལ་རག་པས་དེ་ལ་སྦྱོར་བ། དངོས་གཞི། དམིགས་པ་གསུམ་ལས། དང་པོ་༼རླུང་གི་གནད་ལ་རག་པས་དེ་ལ་སྦྱོར་བ་༽ནི།
བར་རླུང་ཐད་དུ་སྦྱར། མ་འཆུགས་པར་འོག་རླུང་སྣ་ནས་འཐེན། སྟེང་རླུང་ཕྱིར་འབུད་གསུམ། ཡང་གནད་དེ་མ་འཆུགས་པར་སྟེང་རླུང་བཤང་ལམ་ནས་འཐེན་ཏེ་ཕྱིར་བསལ་གསུམ།
གཉིས་པ་དངོས་གཞི་ལ།
འོག་རླུང་དྲངས། སྟེང་རླུང་ཕབ། གནད་དུ་སྤྲད། མདུན་དུ་འཕུལ། མི་ཐུབ་ན་ནང་དུ་གཞིལ། ཅེས་ཀྱང་མ་ནོན་ན་དལ་བུར་བསེང།
གསུམ་པ་དམིགས་པ་ནི།
ཕྱི་ནང་གི་ཆོས་ཅི་ཡང་མི་དམིགས་པར་ལུས་ནམ་མཁའ་ལ་སྐྱ་རིས་འོལ་ཙམ་དུ་བཏབ་པའོ། །
གསུམ་པ་བསླུ་བ་མེད་ངེས་པའི་དཀོན་མཆོག་གསུམ་ལ་སྐྱབས་ཞུ་བ་ནི།
མདུན་གྱི་ནམ་མཁར་པདྨ་དང་ཟླ་བའི་གདན་གྱི་སྟེང་དུ་བཅོམ་ལྡན་འདས་ཤཱཀྱ་ཐུབ་པ་མཚན་དཔེས་རབ་ཏུ་གསལ་བའི་འཁོར་དུ་ཐེག་པ་ཆེ་ཆུང་གི་དགེ་འདུན་ནམ་མཁའི་ཁམས་སུ་མི་ཤོང་བ་ཙམ་དུ་བསྒོམས་ལ། དེའི་མདུན་དུ་རང་ཅག་མཁའ་མཉམ་གི་སེམས་ཅན་ཐམས་ཅད་ངན་སོང་ན་སྡུག་བསྔལ་གྱི་སྡུག་བསྔལ། ལྷ་མིན་ན་འགྱུར་བའི་སྡུག་བསྔལ། ཁམས་གོང་ན་ཁྱབ་པ་འདུ་བྱེད་ཀྱི་སྡུག་བསྔལ་གྱིས་མནར་ཞིང༌། མདོར་ན་དེ་ལ་སངས་རྒྱས་ཉག་གཅིག་མ་གཏོགས་སྐྱབས་གནས་དང་སྐྱོབ་པའི་ནུས་པ་ཡོད་པ་སུ་ཡང་མེད་པས་འཇིགས་པ་འདི་ལས་བསྐྱབ་ཏུ་གསོལ་ལོ་སྙམ་སྟེ། དེ་ཡང་སྐྱོབ་པར་འགྱུར་བ་ལ། ད་ལྟ་རང་ཅག་སྡུག་བསྔལ་མི་བཟོད་པ་མྱོང་བ་འདི་ཡང་རང་རེ་རྨོངས་པས་བླང་དོར་གྱི་གནས་མ་ཕྱེད་པས་བྱ་བ་ཡིན་མིན་ནོར་བའི་འབྲས་བུ་འདི་ལྟར་བྱུང་བ་ཡིན་པས་དེང་ཕྱིན་ཆད་མཁས་པ་རྫོགས་པའི་སངས་རྒྱས་ཀྱིས་གང་གསུངས་པ་བསྒྲུབས་པས་ཆོས་དཀོན་མཆོག་ལ་སྐྱབས་སུ་སོང་བ་ཡིན། དེ་སྒྲུབ་པ་པོ་དེ་དགེ་འདུན་དཀོན་མཆོག་ཡིན། དེ་སྒྲུབ་པ་པོར་གྱུར་པ་ན་རང་དགེ་འདུན་དཀོན་མཆོག་ཏུ་ཆུད་པའི་སྒོ་ནས་རང་ཉིད་རང་ལ་སྐྱབས་ཐུབ་པར་སོང་བ་ཡིན། སྐྱབས་གནས་ཕྱི་མ་གཉིས་ཀྱིས་དེ་ལྟ་བུའི་སྒོ་ནས་བསྐྱབ་ཐུབ་པ་དེ་ཡང་སྐྱོན་མེད་ཡོན་ཏན་རྫོགས་པའི་སངས་རྒྱས་ཁོང་མེད་ན་མི་འབྱུང་བས། དེའི་ཐུགས་རྗེ་དང་བཀའ་དྲིན་སྐུ་སྐྱོབ་ཡིན་པས་སྐྱབས་སྐྱེལ་མ་དཔུང་གཉེན་རེ་ས་ལྟོས་ས་དཀོན་མཆོག་གསུམ་ཁོ་ན་ཡིན་ཨང་སྙམ་དུ། ངན་སོང་གསུམ་སོགས་འཁོར་བའི་སྡུག་བསྔལ་དང༌། །མ་རྒན་མཐའ་མེད་སྒྲིབ་པས་བཅིངས་པ་རྣམས། །བཀྲོལ་ནུས་བླ་མ་དཀོན་མཆོག་གསུམ་པོ་ཡིན། །འདི་ལ་དེང་ནས་སྐྱབས་ཞུ་བསླུ་བ་མེད། །སྙིང་ཁོང་རུས་པའི་གཏིང་ནས་སྐྱབས་སུ་འགྲོ། །ཁྱོད་ལས་སྟོན་པ་གཞན་དུ་ག་ལ་ཡོད། །ཅེས་གསོལ་བ་བཏབ་ནས་བ་སྤུ་ཟིང་ཞིང་མཆི་མ་འཁྲུགས་འཁྲུགས་ཀྱི་བར་བྱས་ནས་དགེ་བའི་རྩ་བ་རྩེ་གཅིག་པ་དེ་ཀ་ལ་སེམས་མཉམ་པར་བཞག་པར་བྱས་ནས་ཁ་ཕྱིར་འཕྲོ་བའི་རྣམ་གཡེང་སྤངས་ཏེ་ནང་དུ་སེམས་བསྡུའོ། །
བཞི་པ་མ་རྒན་གྱི་སྒྲིབ་པ་མཐའ་དག་བདག་ཁོ་ནས་སྦྱོང་བ་ནི་རང་ཐ་མལ་པར་གནས་པའི་སྤྱི་བོར་པད་ཟླ་དང་ཟླ་བའི་རྒྱབ་ཡོལ་ཅན་གྱི་དབུས་ན་སངས་རྒྱས་ཐམས་ཅད་ཀྱི་ཕྲིན་ལས་ཀྱི་གཙོ་བོ་ཐུགས་རྗེ་འཚལ་ཏོ་ཅོག་གཅིག་ཏུ་བསྡུས་པ་འཕགས་མཆོག་སྤྱན་རས་གཟིགས་འོད་དཔག་མེད་ཀྱིས་དབུར་བརྒྱན་པ་ཞལ་གཅིག་ཕྱག་བཞི་སྐུ་མདོག་དཀར་པོར་བསྒོམ། ཞལ་ཚུར་བསྟན་པ་ཐུགས་ཀར་ཟླ་གདན་ཧྲཱིཿཡིག་གི་མཐར་མ་ཎིའི་སྒྲ་གྲགས་པ་དང་བཅས་པ་བདག་གིས་ཡིད་ལ་ཅེ་རེ་གསལ་བཏབ་པའི་མོད་ལ། བཅོམ་ལྡན་འདས་སྤྱན་རས་གཟིགས་ཀྱི་སྐུ་གསུང་ཐུགས་མཐོང་བའི་བྱིན་རླབས་ལས། བདག་རྒྱུད་ལ་མ་རྒན་ནམ་མཁའ་མཐའ་མེད་ཀྱི་སྡུག་བསྔལ་མཐའ་ཡས་པ་བབས་ནས་བརྗོད་དུ་མི་བཟོད་པའི་ལུས་ངག་ཡིད་གསུམ་ཕྲ་རབ་ཏུ་བརླག་ཀྱང་སྙིང་མི་ཚིམ་པ་ཞིག་རྒྱུད་ལ་སྐྱེས་ནས་མཐའ་མེད་སེམས་ཅན་ཐམས་ཅད་ཀྱི་སྡུག་བསྔལ་མཐའ་ཡས་པ་ད་ལྟ་སྐད་ཅིག་འདིར་བསལ། རྫོགས་པའི་སངས་རྒྱས་ལ་མཆིས་པའི་ཡོན་ཏན་ཐམས་ཅད་ད་ལྟ་རང་སེམས་ཅན་ཐམས་ཅད་ལ་བསྒྲུབ་ཚུགས་ན་སྙམ་དུ་སྡོད་མི་ཚུགས་པར་བསྒོམས་ནས་ཡིད་ཟློས་སུ། མཐའ་མེད་སེམས་ཅན་བསམ་མེད་བརྗོད་ལས་འདས། །དེ་ཡིས་མ་མ་བྱས་ཚུལ་བསམ་བརྗོད་འདས། །ད་ལྟ་མ་རྒན་སྡུག་བསྔལ་བསམ་བརྗོད་འདས། །བུ་ཕྲུག་བདག་ལ་ནུས་པ་འདི་ལྟར་སོང༌། །སོང་ཡང་མ་རྒན་རྣམས་ཀྱི་བྱང་ཆུབ་ཕྱིར། །མཐའ་མེད་འཁོར་བའི་སྡུག་བསྔལ་མི་ཁུར་རེ། ཞེས་བློ་དྲག་པོར་སྦྱོང་བར་བྱའོ། །
ལྔ་པ་དཔལ་ལྡན་བླ་མ་དམ་པ་སྙིང་གར་བཞུགས་སུ་གསོལ་ནས་ཐུགས་ཡིད་བསྲེ་བ་ནི། རང་གི་སྙིང་གའི་དབུས་སུ་པདྨ་དཀར་དམར་མཐིང་གསུམ་བརྩེགས་ཀྱི་གདན་སྟེང་དུ་རྗེ་བཙུན་ཀརྨ་པ་མི་བསྐྱོད་རྡོ་རྗེ་ཆོས་གོས་གསུམ་པ་ཞྭ་ནག་གསེར་མདངས་ཅན་ཕྱག་བྱིན་གྱིས་རློབ་པའི་ཕྱག་རྒྱ་ཅན་དུ་བསྒོམས་ནས། དེའི་སྐུ་གསུང་ཐུགས་ཚོགས་གཉིས་བསགས་པའི་འབྲས་བུ་ལས་བྱུང་བའི་ཕྱིར་གཙང་རྟག་བདེ་བ། བདག་དམ་པའི་ཕ་རོལ་ཏུ་ཕྱིན་པ་འཆི་མེད་ཀྱི་གོ་འཕང་ཡིན་པས་བདག་གིས་འདིའི་གོ་འཕང་ཐོབ་ནས། བདག་མཐོང་ཐོས་དྲན་རེག་ཐམས་ཅད་གྲོལ་ཐུབ་པའི་ཆོས་རྗེ་འདི་དང་ད་ལྟ་ཉིད་དུ་དབྱེ་བ་མེད་པར་ཆུ་ལ་ཆུ་བཞག་ལ་སོང་ན་ཨང་སྙམ་སྟེ་ཡིད་ཟློས་སུ། བདག་གིས་མི་དགེའི་ལས་རྣམས་ཀུན་བཟློག་སྟེ། །རྗེ་བཙུན་དགེ་བའི་བདག་ཉིད་ཇི་བཞིན་དུ། །ད་ལྟ་ཉིད་དུ་གྱུར་ན་ཅི་མ་རུང༌། །རྗེ་བཙུན་ཐུགས་རྗེས་བཟོད་མེད་བདག་ཉིད་བཞིན། །འབྲེལ་ཚད་དོན་ལྡན་བདག་ལ་ནམ་འོང་ཨང༌། །སྐྱབས་མེད་མགོན་མེད་འདུལ་བའི་ཞྭ་ནག་ཅན། །ཐོག་མེད་མ་རྒན་ཁོ་ནར་དགོངས་པ་བཞིན། །བསམ་སྦྱོར་མ་རྒན་དོན་ལས་མེད་པར་ཤོག།ཅེས་ལུས་ཟུང་ཆད་ཆད་གསོལ་བ་བཏབ་ནས་རྒྱུད་འགྱུར་ངེས་ཙམ་དུ་བྱའོ། །
དྲུག་པ་རང་གི་སེམས་རྗེ་བཙུན་ཀརྨ་པའི་ཐུགས་རྣམ་པར་དག་པ་དང་བསྲེ་བ་ནི། དེ་ལྟར་རྗེ་ཀརྨ་པའི་ཐུགས་སྤངས་རྟོགས་མཐར་ཕྱིན་པ་དེ་རྗེའི་ཐུགས་ཀར་འོད་དཀར་པོའི་གོང་བུར་གྱུར། རང་གི་སེམས་དེ་སྒྲིབ་པ་མཐའ་ཡས་པས་བཅིངས་པའི་ངོ་བོའི་གོང་བུ་སྔོནཔོར་གྱུར། དེ་ནས་དད་པའི་གདུང་ཤུགས་རྩེ་གཅིག་ལ་མཉམ་པར་བཞག་པས་དེའི་ཐུགས་ཀར་འོད་དཀར་པོའི་གོང་བུ་ལས་འོད་ཟེར་བྱུང༌། རང་སེམས་འོད་ཀྱི་གོང་བུ་སྔོན་པོ་སྦྱངས། རྗེ་བླ་མའི་ཐུགས་དང་རང་སེམས་རོ་གཅིག་ཏུ་འདྲེས། དེ་ལྟར་འདྲེས་པ་ན་རང་གི་ཡིད་ལ་ཚེ་འདིའི་བདེ་འབྱོར་ཐམས་ཅད་སྡུག་བསྔལ་དུའོ། །འཇིག་རྟེན་འདིའི་ཕུན་ཚོགས་རྨི་ལམ་དུའང་མི་འདོད་པ་འབྱུང་བས་ཡིད་ཟློས་སུ། དལ་འབྱོར་རྙེད་དཀའ་རླུང་ནང་མར་མེ་འདྲ། །ཚེ་འདིའི་སྐྱིད་སྡུག་སྤྲང་པོའི་རྨི་ལམ་ཙམ། །གཏན་གྱི་བདེ་བ་ཁོ་ནར་མི་འདུག་པས། །བླ་མ་ཆེན་པོ་རྗེ་བཙུན་ཀརྨ་པ། །མི་འཇིགས་གདེང་ཐོབ་ལྟ་བུར་མ་གྱུར་ན། །ཅེས་ཀྱང་གཏན་ཐར་འགྱུར་བ་ག་ལ་ཡོད། ཅེས་དྲག་ཏུ་བསྒོམ་ཞིང༌། འཁོར་བ་མཐའ་དག་གི་གནས་ལ་མཚོ་ལ་ཆབ་རོམ་ཆགས་ལ་ཁད་གྱི་དུས་བྱ་དེ་མ་ཆགས་པར་ཡེར་གྱིས་འཕུར་འགྲོ་བ་བཞིན་ཚེ་འདི་ལ་ཕྱི་མིག་མི་ལྟ་བར་ཚེ་ཕྱི་མ་ཕན་པའི་ཆེད་དུ་རྒྱང་ལིང་ངེར་འགྲོ་བར་ཐག་ཆོད་པའི་མྱོང་བ་ཅི་སྐྱེར་བསྒོམ། །
བདུན་པ་དེ་ལྟར་བསྒོམ་པས་ལུས་ལ་སྔར་དང་མི་འདྲ་བའི་བདེ་བ་དང་ལས་སུ་རུང་བ། ངག་ལ་རླུང་འགྲོ་འོང་བདེ་བ། ཡིད་ལ་དཀོན་མཆོག་ལ་གདུང་ཤུགས། འཁོར་བ་ལ་ངེས་འབྱུང༌། དགེ་བའི་དམིགས་པ་ལ་རྩེ་གཅིག་ཏུ་སོང་ནས་སྒོམ་ཐེབས་ཚད་པ་ཡིན་པས། དུས་དེར་སེམས་དགེ་བའི་དམིགས་པ་རང་ཐོག་ཏུ་གནས་དུས་ཧ་ཅང་མི་རྩོལ། དགེ་བའི་དམིགས་པ་དང་རིགས་མི་མཐུན་པ་ཉོན་མོངས་པའི་དམིགས་པ་རྣམས་ཤར་དུས་དེ་ལས་སེམས་ནང་དུ་བསྡུས་ཏེ་ཤེས་བཞིན་དང་མ་བྲལ་བར་བྱ། སྔར་དགེ་སེམས་ཀྱི་སྟེང་དུ་གནས་པ་དེ་སླར་དྲན་པས་གསོས་ཏེ་ཤེས་པ་ཕྱི་མ་ལ་མཚམས་སྦྱར་ནས་རང་བབས་སུ་བཞག་གོ། །དེ་ནས་རྒྱུན་རིང་རབ་རི་བསྐྱངས་ནས། རྩེ་གཅིག་གནས་པའི་སྔར་མྱོང་རྗེས་ནས་དྲན། །དྲན་པས་ཤེས་པ་ཕྱི་མར་མཚམས་སྦྱར་ཏེ། །རང་དུས་ཤེས་བཞིན་བག་ཡོད་མ་བྲལ་བར། །རྣམ་གཡེང་དང་དུ་ལེན་པ་སྤང་བ་ཡིན། །བྱ་བའི་ཚིགས་སུ་བཅད་པ་ནི་སེམས་ནང་དུ་བསྡུ་བའི་མན་ངག་མཆོག་ཏུ་གྱུར་པའོ། །
བརྒྱད་པ་དེ་ལྟར་མཉམ་པར་བཞག་པས་མོས་གུས་ཞེན་ལོག བྱང་ཆུབ་ཀྱི་སེམས་ལྟ་བུར་གང་རུང་ལ་སེམས་རྩེ་གཅིག་ཏུ་གནས་པའི་གནས་པ་ཆགས་པ་ན། སྔར་གྱི་སེམས་གསལ་དྭངས་དེ་མིན་པའི་ཏིང་ངེ་འཛིན་གསལ་དྭངས་སྔར་གྱི་དེ་མ་ཡིན་པ་ནམ་མཁའ་ལ་སྤྲིན་ཆགས་པ་ལྟ་བུའམ། ཞོ་ལ་སྤྲིས་མ་ཆགས་པ་འདྲ་བ་ཞིག་འབྱུང༌། དེ་ནམ་བྱུང་དུས་ཡུལ་གཟུགས་སྒྲ་དྲི་རོ་རེག་བྱ་ཆོས་ལ་སྡུག་པ་སྙན་བཀུ་མངར་འཇམ་ཡིད་འོང་ལ་འདུན་པ་དང༌། དེ་མ་ཐོབ་པ་ལ་བརྟེན་ནས་རྣམ་པར་འཚེ་བས་ཡུལ་ལ་བརྟེན་པའི་འདོད་འདུན་རྣམ་འཚེ་སྤངས་པའི་ཡིད་དགའ་བདེ་ད་ལྟའི་ཚོར་བདེ་ལྟ་བུ་ལས་འདས་པ། ཉོན་མོངས་པའི་གདུང་བ་མེད་པ་ཞིག་འོང་སྟེ། གནད་ཚིགས་སུ་བཅད་པ་ནི། ཤིན་སྦྱངས་ཏིང་འཛིན་མཚོ་ལ་དར་བཞིན་ཆགས། །ཡུལ་ལ་གཡོ་བའི་ཤེས་པའི་འབབ་ཆུ་ཆད། །འདོད་པའི་བདེ་བ་ལས་འདས་ཏིང་འཛིན་གྱི། །དགའ་བདེ་བཟོད་མེད་ངེས་ཤེས་སྐྱེ་བ་ཡིན། །དེ་ལས་མི་གཡོ་ཉོན་མོངས་མངོན་གྱུར་ཞི། །ཞི་དུས་རྣལ་ལ་མ་ཞིའི་དུས་སུ་གཡེང༌། །ལེགས་པར་ཕྱེད་ནས་བསྒོམ་དང་སྒོམ་མིན་འབྱེད། དྲན་དང་ཤེས་བཞིན་བྱ་རས་སྲོལ་དུ་འཇུག །ཅེས་བྱའོ། །
དགུ་པ་འཆིང་གྲོལ་གྱི་བདག་མེད་པར་སྟོན་པ་ནི། ཅི་ད་ལྟར་འཁོར་བ་ཐོག་མེད་ནས་གང་ཟག་ཏུ་བཏགས་པའི་བདག་དེ་ཇི་ལྟ་བུ་ཞིག་ཏུ་གདའ་དཔྱད་པ་ན། མངོན་སུམ་དུ་ནི་མ་དམིགས་ཏེ། མིག་རྣ་བ་སྣ་ལྕེ་ལུས་ཡིད་ཀྱི་ཤེས་པ་གང་གིའང་ཡུལ་མ་ཡིན་པའི་ཕྱིར། འོ་ན་ཉེར་ལེན་གྱི་ལུས་འདི་ཡང་བདག་མ་ཡིན་ཏེ། འདི་ནི་ཡང་དང་ཡང་དུ་འདོར་བའི་ཕྱིར། བདག་ནི་ཡང་དང་ཡང་དུ་མི་འདོར་བར་འཁོར་བ་ཐོག་མེད་ནས་རྒྱུན་གཅིག་ཏུ་ཡོད་པར་རློམ་པའི་ཕྱིར་རོ། །འོ་ན་བེམ་ཤེས་གཉིས་ཚོགས་དེ་གང་ཟག་གི་བདག་གོ་ཞེ་ན། ཚོགས་པ་དེ་ནི་དངོས་པོར་མེད་པའི་ཕྱིར། བདག་ཀྱང་དངོས་པོར་མེད་དོ། །འོ་ན་ཤེས་པ་རང་བདག་གོ །དེའི་ཕྱིར་རྒྱུ་དགེ་མི་དགེ་གསོག་པ་པོའི་ཤེས་པ་དེས་འབྲས་བུ་བདེ་སྡུག་མྱོང་ངོ་ཞེ་ན། འོ་ན་ཤེས་པ་བདག་ཡིན་ན་ཤེས་པ་སྐད་ཅིག་མའི་ཕྱིར། ལས་བསགས་པ་པོ་ཤེས་པ་དེས་ལས་ཀྱི་འབྲས་བུ་མི་མྱོང་བའི་ཕྱིར། བདག་དེས་ཀྱང་རྒྱུ་དགེ་མི་དགེ་སྤྱད་ནས་འབྲས་བུ་བདེ་སྡུག་མྱོང་བ་པོ་མིན་པར་གྲུབ་པ་དང༌། ཤེས་པ་སྐད་ཅིག་སྐད་ཅིག་གིས་ཞིག་པ་བཞིན་བདག་ཀྱང་སྐད་ཅིག་སྐད་ཅིག་གིས་ཞིག་ནས་མེད་པའི་ཕྱིར། བདག་ནི་ཐུག་པ་མེད་པར་ཡང་འགྱུར་རོ། །དེས་ན་འོ་ན་བདག་མེད་དུ་ཟིན་ཀྱང་བདག་ཏུ་འཁྲུལ་པ་ནི། སྨྲས་པ། ཕུང་པོའི་རྒྱུན་ལ་བདག་ཏུ་སྒྲོ་བཏགས་ཏེ། །ང་ཡིས་ལས་བྱས་ང་ཡིས་འབྲས་བུ་མྱོང༌། །ང་འཆིང་ང་གྲོལ་ཐ་སྙད་བྱས་ན་ཡང༌། །བདག་མེད་ཕྱིར་ན་བདག་ནི་འཆིང་གྲོལ་མེད། །ཅེས་ཕུང་པོ་ལ་གང་ཟག་གི་བདག་མེད་པ་དེའི་དོན་དང་ཏིང་ངེ་འཛིན་རྒྱུད་གཅིག་ཏུ་ཅི་འདྲེར་བྱའོ། །
བཅུ་པ་འོ་ན་ཆོས་ཞེས་བྱ་བ་དེ་ཅི་ཙམ་ཞིག་ཏུ་ཟད་ན། གཟུགས་སྒྲ་དྲི་རོ་རེག་བྱ་ཆོས་དང༌། དེ་འཛིན་བྱེད་མིག་རྣ་བ་སྣ་ལྕེ་ལུས་ཡིད་ཀྱི་ཤེས་པ་དྲུག་སྟེ། འདི་ལྟར་སྐྱེ་མཆེད་བཅུ་གཉིས་སུ་འདུས་པ་འདི་དག་གནས་ཚུལ་ལ་མ་ཞུགས་པ་སྤྲོས་པ་དངབྲལ་བ་ཞིག་དངོས་པོར་སྣང་བ་སྟེ། ཡུལ་དེ་དག་གི་རགས་པ་ནི་རྫས་སུ་མ་གྲུབ་ལ། ཕྲ་བ་ལའང་ཡིད་ཀྱི་ཡུལ་གྱི་ཆོས་ནི་སྒྲོ་བཏགས་ཙམ་ཡིན་ལ། དབང་ཤེས་ཀྱི་ཡུལ་གྱི་གཟུགས་ཕྲ་རབ་ལ་ནི་ཆ་ཤས་སུ་བཤིགས་པ་ན་མཐར་ཆ་མེད་ཀྱི་ཕྲ་རབ་དོན་བྱེད་ནུས་ཡུལ་གྱི་དངོས་པོར་མེད་ལ། ཤེས་པ་ནི་འདས་མ་འོངས་ད་ལྟ་གསུམ་གྱི་སྐད་ཅིག་དང༌། ད་ལྟའི་སྐད་ཅིག་ལའང་འདས་མ་འོངས་ལ་བལྟོས་པའམ་ཕྱོགས་པའི་སྐད་ཅིག་གསུམ་དང་དེའི་ད་ལྟ་ལའང་ཆ་ཤས་སུ་དབྱེ་བ་ན། མཐར་ཤེས་པ་ལ་དོན་བྱེད་ནུས་ཀྱི་སྐད་ཅིག་དངོས་པོར་མ་གྲུབ་པས་ཕྱི་ནང་གི་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་བྱེད་པ་དང་བྲལ་བ། དངོས་པོར་མ་གྲུབ་པ་ནམ་མཁའ་དང་འདྲ་བ་ཞིག་སྟེ། རྡུལ་ཕྲན་ཐུག་མེད་ཕྱི་དོན་ཆ་མེད་ཅི། །སྐད་ཅིག་ཐུག་མེད་ཤེས་པ་ཆ་མེད་གར། །དེ་ལས་མ་གཏོགས་ཆོས་ཀྱི་མཚན་གཞི་གང༌། །མཚན་གཞི་མེད་ལ་མཚན་མཚོན་ཇི་ལྟར་སྦྱར། །ཅེས་བྱ་བས། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། སྐྱབས་སེམས། མོས་གུས། བརྩོན་འགྲུས། བསམ་གཏན་ལ་མཉམ་པར་བཞག་པ་ཐམས་ཅད་དངོས་པོ་རང་རྒྱུད་པར་མཚན་མར་འཛིན་པ་སེལ་བར་བྱེད་པ་སྟེ། སྒྱུ་མའི་གླང་པོའི་སྒྱུ་མའི་གླང་པོ་ཆེ་བསད་པ་བཞིན་ནོ། །འདི་ལྟ་བུ་ཞིག་གི་གནད་མ་གོ་ན་གཉེན་པོ་དངོས་པོ་བ་ཞིག་གིས་སྤང་བྱ་དངོས་པོ་བ་ཞིག་སྤངས་དགོས་ན་སྤང་བྱ་ཡུལ་གྱི་གནས་ཚུལ་དུ་ཞུགས་པས་སྤང་མི་དགོས་པ་དང༌། སྤང་གཉེན་གཉིས་ཀ་དངོས་པོ་སྟོབས་མཉམ་པར་མཚུངས་པས་གཅིག་གི་གཉེན་པོར་གཅིག་ཤོས་མི་འགྱུར་བ་དང༌། ཤེས་བྱ་དངོས་པོ་མཐའ་ཡས་པ་སྤང་མི་ནུས་པ་དང༌། སྤང་བྱ་རང་བདེན་པར་གྲུབ་པ་ལ་བཅོམ་བྱེད་མེད་པའི་ཕྱིར་སྤང་ཐབས་མི་ཤེས་པ་ལ་སོགས་པའི་སྐྱོན་མང་ངོ༌། །དེས་ན་ཆོས་ཐམས་ཅད་ལ་དོན་དམ་དུ་མཉམ་པར་བཞག་ན་ནམ་མཁའ་ལྟ་བུ་དང༌། ཀུན་རྫོབ་ཏུ་མཉམ་པར་བཞག་ན་རྗེས་ཐོབ་སྒྱུ་མ་ལྟ་བུ་ཡིན་པས་དོན་དམ་པར་མཚན་མ་དང་སྒྲིབ་པ་ཞིག་ཡུལ་གྱི་གནས་ཚུལ་དུ་མ་གྲུབ་པས་མཚན་འཛིན་སྒྲིབ་པ་ཐམས་ཅད་སེལ་རུང་བ་ཡིན་ནོ། །
བཅུ་གཅིག་པ་དགེ་བ་ཅི་བྱེད་སེམས་ཅན་ཐམས་ཅད་རྫོགས་བྱང་ཐོབ་པའི་ཕྱིར་བསྔོ་བ་ནི། སྲིད་ཞི་གཉིས་ཀར་ཡོད་པའི་དགེ་རྩ་ཅི་མཆིས་ཐམས་ཅད་མཁའ་མཉམ་སེམས་ཅན་ཐམས་ཅད་ཀྱི་དུས་གསུམ་གྱི་དགེ་རྩ་དང་གཅིག་ཏུ་བསྡོམས་ཏེ་བླ་ན་མེད་པའི་བྱང་ཆུབ་ཐོབ་པའི་ཕྱིར་དུ་བསྔོ་བ་སྟེ། ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། །བདག་སོགས་སེམས་ཅན་ཐམས་ཅད་ཀྱི། །དུས་གསུམ་བསགས་དང་རྟོགས་པ་ཡིས། །འགྲོ་དྲུག་སེམས་ཅན་མ་ལུས་པ། །སྐུ་ལྔ་ཡོངས་རྫོགས་སངས་རྒྱས་མྱུར་འགྲུབ་ཤོག །ཅེས་སངས་རྒྱས་སྒྲུབ་པའི་མན་ངག་འདི་ནི་སྙུགས་ལ་ནང་སོ་དཔོན་གཡོག་གིས་གསོལ་བ་བཏབ་པའི་ངོར། རྗེ་ཀརྨ་པའི་མཚན་གྱི་ཤན་ཅན་དགེ་སློང་མི་བསྐྱོད་པས་སྦྱོར་བའི་དགེ་བས་སེམས་ཅན་ཐམས་ཅད་རྫོགས་བྱང་ཐོབ་པར་གྱུར་ཅིག །ཤུ་བྷམསྟུ་སརྦ་ཛ་ག་ཏཱཾ། །
སྐུ་རབ་པའི་སྡེ་པ་ཁུ་དབོན་ལ་བསྩལ་བའི་ཁྲིད་ཀྱི་རིམ་པ་བཞུགས་སོ། །
རྗེ་བཙུན་བླ་མ་དམ་པ་རྣམས་ལ་ཕྱག་འཚལ་ལོ། །འདིར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཐོག་མེད་ནས་ཕ་མ་དྲིན་ཅན་ཤ་སྟག་ཡིན་པས། དེ་ཐམས་ཅད་རྫོགས་པའི་སངས་རྒྱས་སུ་འགོད་པར་བྱ་བ་ལ། བདག་ཉིད་དང་པོར་སངས་རྒྱས་ཀྱི་གོ་འཕང་ཐོབ་པར་བྱེད་དགོས་པས། དེ་ལྟའི་སངས་རྒྱས་ཀྱི་གོ་འཕང་དེ་བདག་གིས་སྒྲུབ་པར་བྱེད་པ་ལའང་སྔོན་ཉིད་ནས་སེམས་ཅན་ཐམས་ཅད་ཀྱི་དོན་དུ་བསྐལ་པ་དཔག་ཏུ་མེད་པར་བསགས་སྦྱངས་མཐར་ཕྱིན་པའི་སངས་རྒྱས་དཀོན་མཆོག་དང༌། དེའི་ཐུགས་རྒྱུད་ཀྱི་སྤངས་རྟོགས་མཐར་ཕྱིན་པའི་དམ་ཆོས་དཀོན་མཆོག་དང༌། དེའི་རྗེས་སུ་སློབ་པར་བྱེད་པའི་དགེ་འདུན་དཀོན་མཆོག་ལ་བདག་ཉིད་སྐྱབས་སུ་བསྟེན་ནས། དེ་དག་གིས་ཇི་ལྟར་བསྟན་པའི་ལམ་ལ་ཞུགས་ཏེ་སངས་རྒྱས་བསྒྲུབ་དགོས་པས། སྐྱབས་ཡུལ་གྱི་སངས་རྒྱས་དཀོན་མཆོག་དེ་ལའང་ཆོས་ལོངས་ཀྱི་སྐུ་རྣམས་ནི་འཕགས་པའི་གང་ཟག་སོགས་སྐལ་ལྡན་གྱི་སྤྱོད་ཡུལ་ཡིན་ལ།རང་རེ་ལས་དང་པོ་པ་སྐལ་བ་དམན་པ་དག་ལ་ནི་སྤྲུལ་པའི་སྐུ་ལ་དངོས་སུ་སྐྱབས་ཞུ་བ་མ་གཏོགས་བྱར་མེད་པས། དེའང་མཆོག་གི་སྤྲུལ་སྐུ་ནི་ཚོགས་ལམ་ཆེན་པོ་ཡན་ཆད་མ་གཏོགས་དངོས་སུ་སྐྱབས་ཞུར་མེད་ཅིང༌། དེས་ན་རང་རེ་འདུལ་བྱེད་ཀྱི་སངས་རྒྱས་དཀོན་མཆོག་ནི་བཟོ་དང་སྐྱེ་བ་སྤྲུལ་སྐུ་ཡིན་ལ། བཟོ་སྤྲུལ་སྐུ་ལའང་ལས་སྒྲིབ་སྦྱོང་ཕྱིར་ཐ་ན་དམྱལ་བ་ལྕགས་སྲེག་གི་ས་གཞི་དང་ནད་དང་གནོད་བྱེད་ལ་སོགས་ཀྱིས་བསྡུས་པའི་བཟོ་རིགས་སྣ་ཚོགས་ཀྱི་སྒོ་ནས་འགྲོ་བའི་དོན་བྱེད་པ་དང༌། མངོན་མཐོ་དང་ངེས་ལེགས་ཀྱི་ལམ་ལ་སྦྱོར་ཕྱིར་ལྷ་མིའི་བདེ་འབྱོར་ཕུན་སུམ་ཚོགས་པའི་བཟོ་ཡིས་འགྲོ་དོན་བྱེད་ལ། སྐྱེ་བ་སྤྲུལ་སྐུས་ནི་སྔགས་རྙིང་མ་བའི་སྐད་ལྟར་ན། འགྲོ་བ་དྲུག་ལ་ཐུབ་པ་རིགས་དྲུག་ལྟ་བུ་སྟེ། བོན་པོས་འདུལ་བ་ལ་བོན་པོ། མུ་སྟེགས་ཀྱིས་འདུལ་བ་ལ་མུ་སྟེགས་སོགས་གྲུབ་མཐའ་དང་ཆོས་ལུགས་སྣ་ཚོགས་འཛིན་པའི་སྐྱེ་བར་བཟུང་ནས་འགྲོ་བའི་དོན་མཛད་པ་ལ་དེ་ལྟར་མཛད་དོ་ཞེས་བརྡ་སྤྲད་ནས། དེ་དག་ལ་སྐྱབས་གནས་ཞུར་འཇུག་པ་པོ་ནི་རང་ཅག་དང་ཚེ་རབས་སྔ་མ་ནས་ལས་འབྲེལ་ཡོད་པའི་ལྷག་པར་ཡང་སྐྱེ་བ་སྤྲུལ་སྐུར་གྱུར་པའི་རྩ་བའི་བླ་མ་ཡིན་ཅིང༌། དེའི་གསུང་ཚད་མར་བྱས་ན་འགྲོ་འདྲེན་དུ་ཞལ་གྱིས་བཞེས་པའི་སྟོན་པ་ཐམས་ཅད་སངས་རྒྱས་ཀྱི་ཕྲིན་ལས་སུ་གྲུབ་པས། དེ་དག་གི་མཛད་ཚུལ་ཇི་ལྟར་བསྟན་ཀྱང་སངས་རྒྱས་དཀོན་མཆོག་ཉིད་དུ་སྐྱབས་སུ་མཆི་དགོས་ཏེ། ཇི་སྐད་དུ། འཕགས་པའི་དཀོན་མཆོག་གསུམ་ལ་སྐྱབས་སུ་མཆི། བོན་དང་མུ་སྟེགས་སྟག་གཟིག་རྣམས་ལ་སྐྱབས་སུ་མཆི། །ས་ཀར་རྙིང་གསུམ་བོ་དགེ་རྣམས་ལ་སྐྱབས་སུ་མཆི། །ཇོ་ཞལ་ངོར་རྫོང་རྟ་ཟི་རྣམས་ལ་སྐྱབས་སུ་མཆི། །ཞེས་ཡོན་ཏན་གྱི་ཆ་ནས་སྙིང་ཐག་པ་ནས་སྐྱབས་སུ་མཆི་བར་བྱའོ། །
དེ་ལྟར་ཡང་མཁས་གྲུབ་ཆེན་པོ་འཇམ་དབྱངས་གྲགས་པས། མཁྱེན་རབ་ཅན་ས་སྐྱ་པ་ལ་གསོལ་བ་འདེབས་སོ། །སྲུང་སྡོམ་ཅན་འདུལ་བ་པ་ལ་གསོལ་བ་འདེབས་སོ། །གཉེན་པོ་ཅན་བཀའ་གདམས་པ་ལ་གསོལ་བ་འདེབས་སོ། །ལུང་རིགས་ཅན་གསང་ཕུབ་པ་ལ་གསོལ་བ་འདེབས་སོ། །གྲོལ་ཆ་ཅན་རྫོགས་ཆེན་པ་ལ་གསོལ་བ་འདེབས་སོ། །རྟེན་འབྲེལ་ཅནའབྲི་གུང་པ་ལ་གསོལ་བ་འདེབས་སོ། །མོས་གུས་ཅན་སྟག་ལུང་པ་ལ་གསོལ་བ་འདེབས་སོ། །ཞེན་ལོག་ཅན་འབྲུག་པ་ལ་གསོལ་བ་འདེབས་སོ། །ལམ་ཁྱེར་མཁན་ཞི་བྱེད་པ་གསོལ་བ་འདེབས་སོ། །ལ་ཐོག་བརྫིས་ཅན་གཅོད་ཡུལ་བ་ལ་གསོལ་བ་འདེབས་སོ། །ཐུགས་རྗེ་ཅན་ཀརྨ་པ་ལ་གསོལ་བ་འདེབས་སོ། །ཞེས་གསུངས་པར་གདའོ། །
འོ་ན་འདྲེན་པ་དང་སྟོན་པ་ཞལ་འཆེས་པ་དེ་དག་ལ་མཛད་པ་དང་ཕྲིན་ལས་ལ་སྐྱོན་གྱི་ཆ་སྣང་བས། དེ་ཉིད་ལ་མོས་པར་བྱ་བའི་འོས་མ་ཡིན་ནམ་སྙམ་ན། དེང་སང་སྙིགས་མའི་དུས་སུ་འདྲེན་པར་ཞལ་འཆེས་པ་དེ་དག་སྙིགས་མའི་གདུལ་བྱ་རྣམས་ཀྱི་སྤྱོད་པ་དང་འཚམས་པར་སྙིགས་མའི་སྐྱོན་གྱི་ཚུལ་བཟུང་ནས། སྙིགས་མའི་སེམས་ཅན་རྣམས་ཀྱི་སྐྱོན་འདུལ་བ་ཡིན་པས། ལྷག་པར་ཡང་སྐྱོན་གྱི་ཚུལ་འཛིན་པ་དེ་ཉིད་འགྲོ་བ་འདུལ་ཐབས་ལ་ཐུགས་རྗེ་དང་མཐུ་ནུས་ཆེས་ཆེ་བའི་ཕྲིན་ལས་ཡིན་པས་དད་པར་བྱ་བ་ཁོ་ནའི་ཡུལ་ཡིན་ལ། དེར་མ་ཟད་གཞན་རྒྱུད་ཀྱི་སྐྱོན་མཐོང་བ་ནི། རང་ཉིད་ཀྱི་གཞན་གྱི་ཡོན་ཏན་བཟང་པོ་མཐོང་བ་ལ་རང་རྒྱུད་ཀྱི་ལས་ཀྱི་སྒྲིབ་པས་གཞན་རྒྱུད་ཀྱི་ཡོན་ཏན་ཀྱང་སྐྱོན་དུ་མཐོང་བ་ཡིན་ཏེ། གང་ཟག་སྐལ་བ་དམན་པས་སྐལ་པ་མཆོག་ཏུ་གྱུར་པའི་ལས་ཀྱི་བགོ་སྐལ་དང་མི་མཉམ་པའི་ཕྱིར། དེས་ན་རང་རེ་ཐ་མལ་པ་རྣམས་རང་དང་སྐལ་མཉམ་གྱི་རྒྱུད་ཀྱི་སྐྱོན་ཡོན་སྣང་རུང་ཙམ་རྟོགས་ནུས་ཀྱི། རང་ལས་སྐལ་བ་མཆོག་ཏུ་གྱུར་པའི་སྐྱབས་གནས་རྣམས་ཀྱི་མཛད་ཕྲིན་ཆ་ཤས་ཙམ་ཡང་རྟོགས་པའི་ཡུལ་མ་ཡིན་ན། དེའི་མཛད་པ་ལེགས་ཉེས་རང་རེས་དཔྱད་ནུས་པ་ག་ལ་ཞིག་སྟེ། དཔེར་ན་འཕགས་པ་ཐོགས་མེད་ཀྱི་བྱམས་མགོན་ཕྲག་པར་གདན་དྲངས་ནས་གྲོང་ཁྱེར་པ་ལ་བསྟན་པས་གྲོང་ཁྱེར་བ་རྣམས་ཀྱིས་ཡེ་མ་མཐོང༌། ལས་སྣང་དག་པ་ཅན་གྱི་རྒན་མོ་ཞིག་གིས། དགེ་སློང་ཁྱི་རོ་རུལ་པ་ཕྲག་པར་ཁུར་བས་ཅང་འོང་ངམ་ཞེས་ཟེར་བ་ལྟ་བུའོ། །དེས་ན་དེའི་མཛད་ཕྲིན་ལེགས་ཉེས་ཀྱང་འཇིག་རྟེན་པའི་སྐྱེ་བོ་དག་འཇིག་རྟེན་གྱི་ཆོས་དགེ་བ་དང་མཐུན་པར་གྲགས་པས་དད་གུས་སྐྱེ་མི་སྐྱེ་ཙམ་གྱིས་ནི་འདྲེན་པ་དེའི་མཛད་ཕྲིན་ལེགས་ཉེས་འབྱེད་ནུས་པ་མ་ཡིན་ཏེ། འདྲེན་པ་དེའི་མཛད་ཕྲིན་ལེགས་ཉེས་ནི་གདུལ་བྱ་དེའི་རྒྱུད་ལ་བསགས་སྦྱངས་མཐར་ཕྱིན་མི་ཕྱིན་དང༌། མངོན་མཐོ་དང་ངེས་ལེགས་ལ་འཇོག་ནུས་མི་ནུས་ལ་འཇོག་པ་ལས། ཚེ་འདིའི་ཆོས་བརྒྱད་ཀྱིས་ཀུན་ནས་སློང་བའི་དགེ་བ་ལྟར་སྣང་གིས་མཛེས་མི་མཛེས་དང་འཁོར་འདུས་པ་རླབས་ཆེ་ཆུང་ཟང་ཟིང་གང་མང་ཙམ་ལ་མི་འཇོག་པའི་ཕྱིར་ཏེ། དེས་ན། ཇི་སྐད་དུ། གྲུབ་མཐས་བློ་ཁ་བསྒྱུར་མ་བསྒྱུར་གྱི་སྐྱབས་གནས་ཐམས་ཅད་ལ་སྐྱབས་སུ་མཆི། ལྷག་པར་གྲུབ་མཐས་བློ་ཁ་བསྒྱུར་པའི་ཕྱི་རོལ་མུ་སྟེགས་པ་དང་ནང་པ་སངས་རྒྱས་པ་ཐམས་ཅད་ལ་སྐྱབས་སུ་མཆི། ཁྱེད་རྣམས་ཀྱི་མཁྱེན་བརྩེ་ནུས་གསུམ་གྱི་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ་པར་བྱའོ། །
དེས་ན་སྐྱབས་གནས་རྣམས་ལ་ཡོན་ཏན་གྱི་སྒོ་ནས་མཆོག་དམན་མེད་ཀྱང་རང་རེའི་དད་པ་སྐྱེས་མ་སྐྱེས་ནི། ཚེ་རབས་སྔ་མ་ནས་སྐྱབས་གནས་དེ་དག་ལ་དད་སོགས་ཀྱི་དགེ་བའི་ལས་འབྲེལ་བཞག་མ་བཞག་གི་དབང་ལས་དེ་ལྟར་གྱུར་པའི་ཕྱིར། སྐྱབས་གནས་རྣམས་ལ་རང་རེ་ཚེ་འདིར་དད་པ་མ་སྐྱེས་པས་སྐྱབས་གནས་དེ་དག་སྐྱབས་གནས་མཚན་ཉིད་པ་མ་ཡིན་པར་ཡང་མི་འགྱུར་ལ། སྐྱབས་གནས་མཚན་ཉིད་པ་ཡིན་ཕྱིན་མཁའ་མཉམ་གྱི་སྐྱབས་དཀོན་མཆོག་ཐམས་ཅད་ལ་སྐྱབས་སུ་མ་སོང་ན་སྐྱབས་གནས་འགའ་འགའ་ལ་སྐྱབས་ཞུས་པ་ཙམ་གྱིས་ནི་སྐྱབས་འགྲོ་ཉི་ཚེ་བར་སོང་བའི་ཕྱིར་རིས་མེད་ཀྱི་དཀོན་མཆོག་ལ་སྐྱབས་ཞུས་པར་མ་སོང་བས། རིས་མེད་ཀྱི་སྐྱབས་གནས་ཀྱིས་སྐྱོབ་པ་དང་བྱིན་གྱིས་བརླབས་ཀྱང་སྐྱོབ་པ་དང༌། བྱིན་གྱིས་རློབ་པར་མི་ནུས་ཏེ། གདུལ་བྱའི་མོས་དགེའི་རྒྱུ་མ་སད་ན། རྐྱེན་སྐྱབས་གནས་དཀོན་མཆོག་གི་ཕྲིན་ལས་ཀྱི་མཐུ་རྡུགས་པའི་ཕྱིར། དེས་ན་ད་ལྟ་འདྲེན་པར་ཞལ་འཆེས་པ་དག་ལས་རང་གང་ལ་མ་དད་པར་གྱུར་པའི་འདྲེན་པ་དེའི་སྐྱོན་ནས་མི་བལྟ། སྐྱོན་མི་བརྗོད། གཞན་གྱི་སྐྱོན་སྒྲོག་པར་མི་ཉན། ཐོས་ཀྱང་བདེན་པར་མི་འཛིན། བདེན་པར་ངེས་ནའང་སེམས་ཅན་འདུལ་ཐབས་ཡིན་པས་ལོག་ལྟ་མི་བསྒོམ་པར་དེ་ལྟའི་མཛད་པ་ལ་རྗེས་སུ་ཡི་རང་བས་ལྷག་པར་དད་པ་སྐྱེད། ལྷག་པར་དེའི་ཡོན་ཏན་ནས་བལྟ། ཡོན་ཏན་བརྗོད། དེའི་ཡོན་ཏན་གཞན་ལ་བསྒྲགས་པར་བྱ་ཞིང༌། དེས་ན་གང་ལ་མ་དད་པའི་ཡུལ་གྱི་འདྲེན་པ་དེ་ལ་དགེ་བའི་ལས་འབྲེལ་འཇོག་པའི་ཆེད་དུ་ཕྱག་སོགས་བཀུར་སྟི་དང༌། ནོར་རྫས་སོགས་རྙེད་པས་མཉེས་པར་བྱས་ནས་གདམས་ངག་དང་རྗེས་སུ་བསྟན་པ་དག་གི་བཀའ་དྲིན་ཞུ་བར་བྱའོ། །དེ་ལྟར་ཞུས་ཀྱང་དད་པ་མ་སྐྱེས་ན་སྐྱེས་བུ་དམ་པ་འདི་ལྟ་བུ་ལ་བདག་དད་པ་མ་སྐྱེས་པའ་ིལས་ངན་ཅན་ཞེས་རང་གི་ལས་སྒྲིབ་ལ་ཡི་ཆད་ཅིང་འགྱོད། ལས་སྒྲིབ་འདག་ཆེད་ཀྱི་གཟུངས་སྔགས་སོགས་བཟླ་བའི་བཤགས་སྦྱངས་བྱས་ནས་དད་པ་སྐྱེར་གཞུག་གོ །འདྲེན་པ་དེས་རང་གི་སྐལ་བ་དང་མི་འཚམས་པར་མི་དགེ་བའི་ལས་སོགས་སྒྲུབས་ཤིག་དང་བྱང་ཆུབ་ཀྱི་རྒྱུར་འགྱུར་རོ་ཞེས་གདམས་ངག་བསྟན་པ་ན། རང་རྒྱུད་ཀྱི་སྟོང་ཉིད་སྙིང་རྗེའི་ཉམས་ལ་དཔགས་ནས་རང་གཞན་གྱི་དོན་དུ་མི་འགྱུར་ན་བཏང་སྙོམས་སུ་བཞག་པར་བྱ་སྟེ། དེ་ལྟར་བཞག་པ་ན་བླ་མའི་གསུང་ལ་མ་དད་པ་སྐྱེས་ནས་མ་བསྒྲུབས་པའི་ཉེས་པའང་མི་འབྱུང་ངོ༌། །ད་ལྟ་ཁ་ཅིག་གིས་བླ་མ་བཟང་པོ་བློ་གདེང་ཁེལ་བ་གཅིག་ལ་དད་པ་བྱས་ན་དེ་ཁོ་ནས་ཆོག་པས་དེ་ཉིད་མཆོད། དེ་ཁོ་ནའི་གསུང་སྒྲུབ་པ་ལས་བླ་མ་གཞན་མང་པོ་ལ་བསྟེན་མི་དགོས་ཟེར་བ་ཡོད་ཀྱང༌། དེ་ནི་བདུད་ཀྱིས་བློ་ཕྱིན་ཅི་ལོག་ཏུ་བསླད་པ་ཡིན་ཏེ། སེམས་ཅན་ཐམས་ཅད་སངས་རྒྱས་ཀྱིས་སར་འཇོག་པའི་ཆེད་དུ་རང་ཉིད་འཚང་རྒྱ་བར་བྱེད་པའི་ཕྱིར་དུ་ཚོགས་གཉིས་རྫོགས་པར་བྱ་བའི་ཚོགས་ཞིང་དུ། སངས་རྒྱས་དང་ས་ཐོབ་པའི་བྱང་ཆུབ་སེམས་དཔའ། ཐ་ན་སོ་སོའི་སྐྱེ་བོའི་དགེ་བའི་བཤེས་གཉེན་བླ་མར་གྱུར་པ་གྲངས་མེད་པ་བསྐལ་པ་དཔག་ཏུ་མེད་པར་བསྟེན་ནས་བསྙེན་བཀུར་ཏེ་མཉེས་པར་བྱས་པ་ལས། བདག་ཉིད་སངས་རྒྱས་སུ་འགྱུར་བའི་དགེ་ཚོགས་རྫོགས་པར་འགྱུར་གྱི། དེ་ལྟར་མ་བྱས་ན་མི་འགྱུར་བའི་ཕྱིར་ཞེས་བདེ་བར་གཤེགས་པའི་གསུང་རབ་རབ་འབྱམས་ནས་ལེགས་པར་གསུངས་པས་རིས་མེད་པའི་སྐྱབས་གནས་དང་བླ་མ་མཆོད་ཅིང་བཀའ་བསྒྲུབ་པར་བྱ་དགོས་སོ། །
དེས་ན་བདག་བླ་ན་མེད་པ་ཡང་དག་པར་རྫོགས་པའི་སངས་རྒྱས་སྒྲུབ་བར་བྱེད་པ་ལ་རང་ཉིད་ཀྱི་བྱང་ཆུབ་ཀྱི་རིགས་དང་བྱང་ཆུབ་ཀྱི་དགེ་བའི་རྩ་བ་སད་བྱེད་ཀྱི་སོ་སོའི་སྐྱེ་བོའི་ཡོངས་འཛིན་གྱི་དགེ་བའི་བཤེས་གཉེན་ནས་བཟུང་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་བཤེས་གཉེན་གྱི་བར་ཇི་སྲིད་རང་སངས་རྒྱས་མ་ཐོབ་ཀྱི་རིང་ལ་སྐལ་བས་ཇི་ཙམ་རྙེད་པ་དེ་སྲིད་ཀྱི་དགེ་བའི་བཤེས་གཉེན་ཐམས་ཅད་སྐྱབས་ཡུལ་དུ་བཟུང་སྟེ། རྙེད་བཀུར་རིམ་གྲོས་བསྙེན་བཀུར་བར་བྱས་ནས། དགེ་བའི་བཤེས་གཉེན་དེ་རྣམས་མཉེས་པར་བྱས་པ་ལས་བསགས་སྦྱངས་མཐར་ཕྱིན་ཏེ་བདག་ཉིད་རྫོགས་སངས་ཀྱི་གོ་འཕང་ཐོབ་པར་འགྱུར་བ་ཡིན་ནོ། །དེའང་སེམས་ཅན་རྣམས་ཀྱི་ལས་ཚུལ་བསམ་གྱིས་མི་ཁྱབ་པས། རང་རེ་འདུལ་སྐལ་གྱི་ཡོངས་འཛིན་དེ་གང་ཟག་གི་རིགས་ཅི་འདྲའི་ཁྲོད་དུ་ཡོད་མི་ཤེས་པས། རང་འཕྲལ་གྱི་ལས་མཐུན་མི་མཐུན་གྱི་མོས་པ་སྐྱེས་མ་སྐྱེས་ལ་མ་བསྟོས་པར་རང་མི་དད་པའི་ཡུལ་དེ་ཉིད་ལ་ལྷག་པར་དག་སྣང་སྦྱངས་ཏེ་མོས་པ་དྲག་ཏུ་བསྐྱེད་དགོས་ཏེ། རང་རེ་ཡོངས་འཛིན་དེ་མ་གཏོགས་པས་འདུལ་བར་མི་ནུས་པ་ལ་མོས་པ་མ་སྐྱེས་ཤིང་མ་སྦྱངས་ན་དེའི་བྱིན་རླབས་འཇུག་པ་རྒྱང་རིང་དུ་འགྲོ་བས། སྔར་ལྟར་འཁོར་བར་དུས་གཏུགས་མེད་དུ་འཁྱམས་དགོས་པར་འགྱུར་བའི་ཕྱིར། དེས་ན་རང་དད་ཡུལ་གྱི་བླ་མ་ལ་ལས་འབྲེལ་བཟང་པོ་བཞག་པས་རང་ཉིད་མངོན་མཐོ་ངེས་ལེགས་ཀྱི་གོང་ནས་གོང་དུ་འགྲོ་བ་ན་ཡང༌། གང་མ་དད་པར་བྱས་པའི་བླ་མ་ལ་ལས་འབྲེལ་ངན་པ་བཞག་པའི་རྒྱུས་རང་དད་ཡུལ་གྱི་བླ་མ་ལ་ལས་འབྲེལ་བཟང་པོ་བཞག་པའི་དགེ་རྩའང་བཅོམ་ནས་རང་ཉིད་ངན་འགྲོ་དང་ངན་སོང་སོགས་འོག་ནས་འོག་ཏུ་ལྟུང་བར་འགྱུར་བའི་ཕྱིར་རོ། །
དེས་ན་རང་གི་ཡོན་ཏན་ཅན་དུ་མཐོང་བའི་བླ་མ་དེའི་ཉམས་བཞེས་ལ་ཡོན་ཏན་དུ་མཐོང་ནས། གང་ཟག་དང་ཆོས་དེ་དག་གི་སྤྱོད་ཚུལ་དང་མི་མཐུན་པ་དེ་དག་ལ་མི་དད་པ་སྐྱེ་མི་རུང་སྟེ། གང་ཟག་དང་ཆོས་ཚུལ་དེ་དག་གིས་ཀྱང་རང་རང་གི་གདུལ་བྱ་སྣ་ཚོགས་པའི་འདུལ་ཚུལ་མཐའ་ཡས་པར་སྟོན་པའི་ཕྱིར། སླར་ཡང་རང་གི་བླ་མའི་ཆོས་གང་ཟག་ལས་མི་མཐུན་པར་སྟོན་པ་ལ་ཆེས་དད་པར་བྱ་བའི་འོས་སོ། །དེའང་དཔེར་ན། རིན་པོ་ཆེ་ལྷོ ་པས་འབྲུག་ལ་དགྲ་རྒྱབ། གཙུག་ལག་ཁང་དང་རྟེན་གསུམ་བཤིགས། དགེ་འདུན་གྱི་སྡེ་རྣམས་བཅོམ་པའི་དུས་སུ། རྗེ་རྒོད་ཚང་པས་འབྲུག་པའི་ཕྱོགས་འཛིན་གྱིས་བླ་མ་ལྷོ་པ་ལ་ཞེ་སྡང་སྐྱེ་བ་ལྟ་ག་ལ་ཞིག །བླ་མ་ལྷོ་པ་ལ་ལྷག་པར་ཡང་དད་པ་འཁྲུངས་ནས་བླ་མ་ལྷོ་པ་ཁོང་ད་ལྟ་འཁྲུགས་པ་མཛད་པའི་ཕྲིན་ལས་སྔོན་ཨོ་རྒྱན་པདྨ་ལ་ཐེག་པ་ཆེན་པོའི་སེམས་བསྐྱེད་བཞེས་པའི་དུས་སུ་མཚོན་ཆ་སྐུ་ལ་ཡོད་པའི་རྟེན་འབྲེལ་གྱིས་ཡིན་པས། ད་ལྟ་ཁོང་གི་སེམས་བསྐྱེད་ཀྱི་སྡོམ་པ་འབོགས་པ་ན་སློབ་མ་རྣམས་ལ་ལུས་ལ་མཚོན་ཆ་འཛིན་དུ་མི་འཇུག་པ་ལ་ནན་ཏན་མཛད་པ་དེ་བཞིན་ཡིན་ཅེས་ཁོང་རང་གིས་དེ་སྐད་གསུང་བར་གདའ། ཞེས་གསུངས་ནས་ལྷག་པར་ཕྱིར་མི་ལྡོག་པའི་དད་པ་འཁྲུངས་ཤིང༌། འབྲུག་པའི་ཆོས་སྐྱོང་རྣམས་དང༌། ལྷག་པར་ལྷོ་པའི་བླ་མ་དང་ཆོས་སྐྱོང་རྣམས་ལ་མཆོད་པ་དང་གཏོར་མ་ཕུལ་ནས་ལྷོ་འབྲུག་གི་ཕྱོགས་འཛིན་བྱེད་པ་རྣམས་ཀྱི་ཞེ་སྡང་བསམ་ངན་སྦྱོར་རྩུབ་ཞི་བ་དང༌། ཁྱད་པར་འབྲུག་པའི་རྗེས་འཇུག་རྣམས་ཀྱི་ཞེ་སྡང་དང་ལས་ངན་ཞི་བའི་གསོལ་བ་བཏབ། རང་རེའི་གདན་སའི་ཕྱོགས་འཛིན་གྱི་བསམ་སྦྱོར་སྐད་ཅིག་བྱས་ན་བླ་མའི་ཐུགས་དགོངས་མི་རྫོགས་ཤིང༌། བླ་མ་དང་དཀོན་མཆོག་ལ་བརྟེན་ནས་སྡིག་བསགས་ན་དེ་ལས་སྡིག་སྟོབས་ཆེ་བ་མེད་ཅིང༌། བླ་མའི་བསྟན་པ་ལའང་དེ་ལས་གནོད་ཚབ་ཆེ་བ་མེད་པས་བླ་མའི་བསྟན་པ་བཤིགས་པར་འགྱུར་ལ། རང་གི་རྩ་བའི་བླ་མ་དང་ཆོས་བརྒྱུད་ལ་མི་མཐུན་པར་འཛིན་ཅིང་གནོད་སྐྱེལ་བ་དེ་དག་ལའང་གང་ཟག་དམན་པར་གྲགས་ན། བྱམས་པ་དང་སྙིང་རྗེས་ཀུན་ནས་བསླངས་ཏེ་བྱང་ཆེན་གྱི་དགེ་བས་ཕན་འདོགས་པ་དང༌། གང་ཟག་བཟང་པོར་གྲགས་ན་དད་གུས་ཀྱིས་གསོལ་བ་བཏབ་སྟེ་གུས་པས་མཆོད་བསྟོད་བྱེད་པ་ལས། བླ་མའི་ཐུགས་དགོངས་རྫོགས་ཐབས་དང་བསྟན་པ་འཛིན་ཐབས་ཀྱི་ཚོགས་གསོག་གི་རླབས་དེ་ལས་ཆེ་བ་མེད་ཅེས་གསུངས། དེས་ན་ཆོས་དང་གང་ཟག་གི་ཁ་འཛིན་དག་པ་ལ་རོ་གཅིག་གི་རྟོགས་པ་ལ་བརྟན་པ་ཐོབ་པ་ཞིག་དགོས་པ་ཡིན་ཅེས་ཀྱང་གསུངས།
དེས་ན་དེང་སང་རང་རེ་རྣམས་ཀྱིས་ད་ལྟའི་ཧོར་རྒྱལ་པོ་ལྟ་བུ་ལ་སྡིག་ཅན་དུ་བྱེད་ཀྱང༌། རྒྱལ་བ་རྒོད་ཚང་པ་ལྟ་བུས་ཧོར་རྒྱལ་པོའི་སྣང་ཚུལ་གཟིགས་པ་ན། ཧོར་གྱི་རྒྱལ་པོ་འདི་སངས་རྒྱས་ཀྱི་སྤྲུལ་པར་ཐག་ཆོད། འཛམ་བུ་གླིང་གི་ནོར་ཕུན་སུམ་ཚོགས་པ་ཐམས་ཅད་ཀྱང་ཁོང་གི་ལག་ཏུ་འོང་བ་འདི་སྦྱིན་པའི་ཕར་ཕྱིན་རྫོགས་པའི་འབྲས་བུ་ཡིན། ཁོང་རྒྱལ་པོར་སྐྱེས་ནས་བཙུན་མོའི་འཁོར་སོགས་ཡིད་དུ་འོང་ངོ་ཅོག་རང་དབང་དུ་ལོངས་སྤྱོད་ནས་ང་རྒྱལ་མེད་པར་འབངས་སྡུག་པ་རེ་རེའི་དཔལ་འབྱོར་བསྲུང་བའི་ཆེད་དུ་ཉིན་མཚན་སྐད་ཅིག་ཀྱང་མི་དལ་བ་འདི་ཚུལ་ཁྲིམས་དང་སྦྱིན་པའི་ཕར་ཕྱིན་རྫོགས་པའི་འབྲས་བུ་ཡིན། ཁོང་གཟུགས་བྱད་བཟང་ཞིང་མཐོང་བ་ཙམ་གྱིས་འགྲོ་བ་ཐམས་ཅད་ཟིལ་གྱིས་གནོན་པ་འདི་བཟོད་པའི་ཕར་ཕྱིན་བསྒོམས་པའི་འབྲས་བུ་ཡིན། དེ་སོགས་ཕ་རོལ་ཏུ་ཕྱིན་པ་དྲུག་གི་འབྲས་བུ་ཁོང་ལ་ཚང༌། གསང་སྔགས་ཀྱི་དབང་བསྐུར་ཐོབ་པས་རྒྱུད་སྨིན་པའི་འབྲས་བུ་ཁོང་ལས་དབང་ཆེ་བ་མེད། ད་ལྟ་རིན་པོ་ཆེ་འབྲི་གུང་པ་ལས་བསགས་རྒྱབ་ཆེ་བ་འཛམ་བུའི་གླིང་ན་མེད་ཀྱང་ཁོང་གི་དབང་དུ་འགྲོ་བར་འདུག །ཁོང་བསྐྱེད་རིམ་མཐར་ཕྱིན་པས་ལྷ་འདྲེ་མི་གསུམ་ཐམས་ཅད་ཁོའི་བཀའ་བསྒྲུབ་དགོས་པའི་ནུས་པ་འདུག །ཁོའི་མངའ་འོག་ཏུ་འགྲོ་བ་ན་ལོ་ལེགས་པ་དང་རིན་པོ་ཆེའི་འབྱུང་ཁུངས་དུ་མ་རང་བརྡོལ་དུ་འབྱུང་བར་འདུག །ཁོང་གི་མཛད་པ་ལ་དྲག་པོའི་ཕྲིན་ལས་མེད་ན་སྙིགས་དུས་ཀྱི་སེམས་ཅན་གདུག་པ་ཅན་རྣམས་ཀྱི་དོན་མི་འགྲུབ་པར་འདུག །ཐུགས་རྗེ་ཆེན་པོའི་བྱེད་ལས་དངོས་དེ་ཡིན་པར་སྣང༌། ཁོའི་མངའ་འོག་ཏུ་སོང་བ་ན་ཆགས་སྡང་མི་དགེ་བའི་ལས་སྤྱོད་ས་མེད་པར་འདུག །ཁོའི་རྒྱལ་ཁྲིམས་བཅས་པའི་ས་ན་སེམས་ཅན་བདེ་བ་དང་ལྡན། གསོད་གཅོད་དང་རྐུ་འཕྲོག་ཉུང༌། ད་ལྟ་དྲག་པོས་འདུལ། ཕྱིས་ནས་ཞི་བས་འདུལ། དེ་དག་རིགས་ལྡན་ཆོས་ཀྱི་རྒྱལ་པོ་ཡིན་མོད། དེ་ཐམས་ཅད་ཡོད་ལུགས་ཀྱིས་ངས་ཁོང་སངས་རྒྱས་སུ་ཐག་ཆོད། ཁོང་གི་མཛད་པ་རྣམས་དགེ་བའི་རྒྱུ་འབྲས་ཁོ་ནར་འདུག རྒྱུ་འབྲས་ལ་ཡིད་ཆེས་ཀྱི་དད་པ་སྐྱེས་སོ། །ཞེས་གསུངས་པ་ལྟར་རོ། །དེ་ལྟར་རྒྱལ་པོ་དང་བཤན་པ་སོགས་བསྟན་པ་དང་སེམས་ཅན་ལ་གནོད་པའི་སྡིག་པ་ཁམ་པོ་ཆེ་བྱེད་པ་ལའང་དེ་འདྲའི་དོན་ཤེས་མཐུན་པའི་མོས་གུས་བསྐྱེད་དགོས་ན། གཞན་དོན་དུ་བྱོན་པ་སྐད་པའི་དགེ་བ་ལྟར་སྣང་བའི་མཛད་པ་བསྟན་ཏོ་ཅོག་ལ་སངས་རྒྱས་ཉིད་ཀྱི་ཕྲིན་ལས་སུ་ཤེས་པའི་མོས་གུས་ཀྱིས་སྐྱབས་སུ་འགྲོ་དགོས། ད་ལྟར་ཁ་ཅིག་གིས་གང་ཟག་འདི་པ་རྣམས་བླ་མའི་སྐུ་དགྲ་ཡིན། བདུད་དང་ནག་པོའི་ཕྱོགས་ཀྱི་བྱིན་གྱིས་བརླབས་པའི་ཆོས་ལ་ལོངས་སྤྱོད་པ་ཡིན། བླ་མ་དང་དམ་ཆོས་གོང་མ་རྣམས་ལ་ཁྱད་དུ་གསོད་ཅིང་ལྟ་སྤྱོད་ལོག་པར་བསྒྲུབས་པས་དམ་ཉམས་ཡིན། སངས་རྒྱས་ཀྱི་བསྟན་པ་དང་མཐུན་པར་མི་སྤྱོད་པས་བསྟན་བཤིགས་ཡིན་པས། འདི་ཀུན་ལ་དད་པ་བྱེད་པ་ལྟ་ཞོག རླུང་ཙམ་ཡང་མ་ཕོག་པ་བྱེད་དགོས། ཕོག་ན་དམྱལ་བ་སོགས་ངན་སོང་དུ་འགྲོ་དགོས་ཟེར་ཏེ། དེ་ལ་བདེན་པར་བཟུང་ན་རང་རེའི་མངོན་མཐོ་དང་ངེས་ལེགས་ཀྱི་ལམ་འགེགས་པའི་བར་ཆད་ཆེན་པོའི་དབང་དུ་འགྲོ་བ་ཡིན་ཏེ། རང་རེའི་ཉམས་སུ་བླང་བྱའི་ཆོས་ནི་སྲིད་ཞི་གཉིས་ལས་ཐར་པའི་ངེས་འབྱུང༌། འགྲོ་ཀུན་ཕ་མར་ཤེས་པའི་བྱང་སེམས། དེའི་ཆེད་དུ་སྦྱོར་བའི་ཕྱིན་དྲུག་གི་ཉམས་ལེན་ལས་མེད་ཕྱིན་གང་ཟག་གཞན་དམ་ཉམས་དང་སྡིག་ཅན་ཡིན་ཀྱང་དེ་དང་འགྲོགས་པས་ངན་སོང་དུ་འགྲོ་བ་ག་ལ་ཞིག་ནམ་མཁས་ཁྱབ་ཚད་ཀྱི་སྡིག་ཅན་དང་བསྐལ་པ་དཔག་མེད་དུ་འགྲོགས་ཀྱང་རང་རེས་ངན་སོང་དུ་འགྲོ་བའི་ལས་མ་བསགས་པར་བྱང་ཆེན་དུ་འགྲོ་བའི་ལས་ཁོ་ན་རང་གཞན་ལ་བསགས་ན། སྡིག་ཅན་དེ་ཀུན་དང་འགྲོགས་པས་ལྷག་པར་ཡང་སྡིག་ཅན་རྣམས་ལ་དགེ་བའི་འབྲེལ་བ་ཐོགས་བས་སྡིག་ཅན་ཀུན་ཀྱང་མི་རིང་བར་བྱང་ཆུབ་ཆེན་པོ་ཐོབ་པའི་རྒྱུར་འགྲོ་བ་ཡིན་ནོ། །
འོ་ན་གསང་སྔགས་ཀྱི་རྒྱུད་རྣམས་ལས་དམ་ཚིག་ཉམས་པའི་གང་ཟག་དང་ལུང་པ་གཅིག་གི་ནང་དུ་ཆུ་ཙམ་ལ་ལྷན་དུ་ལོངས་སྤྱོད་ནའང་རྡོ་རྗེ་འཆང་ཐོབ་པའི་གེགས་ཀྱི་དམ་ཚིག་ཉམས་པའི་རྒྱུར་འགྱུར་བར་གསུངས་སོ་སྙམ་ན། དེ་ནི་གང་ཟག་དེ་དག་དང་ལྟ་སྤྱོད་བསྟུན་པའི་ལས་བསགས་པའི་དབང་དུ་བྱས་པ་ཡིན་གྱི། རང་གར་གནས་པ་ཙམ་ལ་དགོངས་པ་མ་ཡིན་ནོ། །དེའང་རང་རེའི་སྐྱབས་གནས་མཚན་ཉིད་དང་ལྡན་པ་བསླུ་བ་མེད་པའི་བླ་མ་ལ་དགྲ་ཟླ་དང་འཐབ་ཟླ་ཡོད་མི་སྲིད་དེ། བླ་མ་སངས་རྒྱས་འགྲན་ཟླ་མེད་པའི་ལས་སྔོན་དུ་སོང་བ་དང༌། ནམ་མཁས་ཁྱབ་ཚད་ཀྱི་བདུད་ཚོགས་ཐམས་ཅད་བཅོམ་ཟིན་པ་དང༌། ནམ་མཁས་ཁྱབ་ཚད་ཀྱི་སེམས་ཅན་ཐམས་ཅད་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་སློབ་མར་བསྡུས་ནས། དེ་དག་བྱང་ཆུབ་ཏུ་སྨིན་པར་མཛད་ཟིན་པའི་ཕྱིར། དེས་ན་གང་ཟག་ཁ་ཅིག་ལ་བླ་མ་སངས་རྒྱས་ཀྱི་སྐུ་དགྲར་བཟུང་ནས་ཞེ་སྡང་བསྒོམ་པ་ལས་སྡིག་པ་ཆེ་བ་མེད་དེ། སངས་རྒྱས་རང་ཉིད་ལ་དགྲ་བགེགས་ཀྱི་གནོད་པ་ཡོད་པ་ལྟ་ག་ལ་ཞིག སེམས་ཅན་ལས་ངན་ཅན་དགྲ་བགེགས་ཀྱིས་མནར་བ་ལའང་བླ་མ་སངས་རྒྱས་དྲན་པ་ཙམ་གྱིས་དགྲ་གདོན་གྱི་གནོད་བྱེད་ཐམས་ཅད་ཞི་བར་འགྱུར་ན། བླ་མ་ལ་དགྲ་གདོན་གྱིས་གནོད་དོ་སྙམ་པ་ནི་དད་པ་མེད་པའི་ལོག་པར་ལྟ་བ་ཆེན་པོ་ཡིན་པས། དེས་ཀུན་ནས་བསླངས་ཏེ་བླ་མའི་ཞབས་ཏོག་ཡིན་པ་སྐད་ཀྱིས་ལས་དགེ་མི་དགེ་གང་བསགས་ནའང་ལོག་ལྟས་ཀུན་ནས་བསླངས་པའི་ལས་མི་དགེ་བ་ཆེན་པོར་སོང་བས་སེམས་ཅན་དམྱལ་བ་ཆེན་པོ་ལ་སོགས་སུ་སྐྱེ་བའི་ཕྱིར་རོ། །
དེས་ན་བླ་མ་སངས་རྒྱས་ལ་དགྲ་ཟླ་ཡོད་པར་སྣང་བ་ནི་རང་རེ་ལོག་ལྟའི་དབང་གིས་མོས་གུས་མེད་པས་བླ་མའི་མཛད་ཕྲིན་ལ་ལོག་པར་མཐོང་བ་ལས་སྒྲིབ་ཀྱི་སྣང་བ་ཡིན་པས། བླ་མ་ལ་སྐུ་དག་སོགས་གནོད་བྱེད་ཡོད་པར་མི་སྣང་བའི་ཆེད་དུ་བསགས་སྦྱངས་ཀྱི་དགེ་བ་ཐམས་ཅད་དེར་བསྒྲིལ་ནས་མོས་གུས་རྩེ་གཅིག་ཏུ་གསོལ་བ་གདབ་པརབྱའོ། །ཡང་ན་གལ་སྲིད་བླ་མ་ལ་གནོད་བྱེད་ཀྱི་དགྲ་མི་སྲིད་བཞིན་དུ་གནོད་བྱེད་ཀྱི་དགྲ་ཡོད་པར་མཐོང་བ་དེ་བླ་མ་སངས་རྒྱས་རང་ཉིད་དང་སངས་རྒྱས་གཞན་པ་དག་ནང་ཕན་ཚུན་དུ་བསམ་གྱིས་མི་ཁྱབ་པའི་ཆོ་འཕྲུལ་དུ་མ་བསྟན་ནས་སེམས་ཅན་འདུལ་ཐབས་ཡིན་པས། དེ་ལས་ལྷག་པར་ཡང་ཡ་མཚན་ཆེ་བའི་དད་པ་སྐྱེ་བར་འགྱུར་བས་མོས་པ་མི་འཕེལ་བའི་དབང་ག་ལ་འདུས་སོ། །
འོ་ན་བླ་མ་ཐམས་ཅད་སངས་རྒྱས་འབའ་ཞིག་ཡིན་ན། རྒྱལ་བ་རྒོད་ཚང་པས་གསོལ་བ་ཁྱི་བཏབ་ཕག་བཏབ་ཀྱིས་མི་ཆོག་བླ་མ་འདོད་ཆགས་དང་ཞེ་སྡང་ཅན་ལ་གསོལ་བ་བཏབ་ན་འདོད་ཆགས་སོགས་ཀྱི་ཉེས་པ་རང་ལ་ཀྲིག་གེར་འོགས་ཡོངས་པ་ཡིན། ཅེས་གསུངས་པ་མ་ཡིན་སྙམ་ན། བདེན་མོད་ཀྱི། བླ་མ་ཚེ་འདི་པའི་འདོད་ཆགས་ཅན་སོགས་རང་རྒྱུད་ངན་པ་ཞིག་ལ་འདི་བཟང་པོ་ཡིན་ནོ་ཞེས་ཞེན་དང་གྲགས་པའི་རྗེས་སུ་འབྲང་བའམ། རང་གར་དག་སྣང་ཙམ་གྱི་དད་པས་རྒྱས་བཏབ་ནས་དད་པ་བྱས་ཤིང་གསོལ་བ་བཏབ་ན་ཆགས་སོགས་ཀྱི་རྣམ་ཐར་གྱི་རྗེས་སུ་འཇུག་ན་དེ་ལྟར་ཡིན་དུ་ཆུག་ཀྱངམཚན་ཉིད་དང་ལྡན་པའི་རྩོད་པ་བྲལ་བའི་བླ་མ་དམ་པ་ཞིག་ལ་བློ་གདེང་ཁེལ་བའི་མོས་པ་སྙིང་ཁྲག་འདྲེས་པ་ཞིག་སྐྱེས་པ་ན། དེ་ཉིད་བླ་མ་ཕལ་པ་ལྟར་སྣང་བའི་ཚེ་འདི་པའི་ཆགས་སོགས་ཅན་སོགས་རང་རྒྱུད་པ་ཞིག་གི་ཚུལ་ཅན་དུ་མཐོང་ཡང་རང་རྒྱུད་པར་སྣང་བའི་ཆ་ནས་མི་བལྟ་བར། དེ་རང་གི་རྩ་བའི་བླ་མ་མཚན་ཉིད་དང་ལྡན་པ་དེའམ། ཕྱོགས་བཅུའི་སངས་རྒྱས་ཐམས་ཅད་ཀྱི་ཕྲིན་ལས་ཀྱི་སྤྲུལ་པའི་སྐུ་ཡིན་པར་ཡོན་ཏན་གྱི་ཆ་ནས་བལྟས་ན་དེའི་ཡོན་ཏན་ལེན་པའི་སྒོ་ནས་མོས་གུས་ཀྱི་གསོལ་བ་བཏབ་པས་རང་རྒྱུད་ལ་མཆོག་དང་ཐུན་མོང་གི་དངོས་གྲུབ་སྩོལ་བ་ཡིན་ལ། དེའི་སྐྱོན་གྱི་རྗེས་སུ་འཇུག་སྟེ་ཉེས་པ་ལེན་པའི་ཆ་ནས་མོས་པ་དང་གསོལ་བ་བཏབ་པ་མ་ཡིན་པས་འགལ་བ་མེད་དོ། །
དེས་ན་པོ་ཏོ་བའི་དཔེ་བུམ་དུ། སློབ་མ་རྣམས་ཀྱི་བླ་མའི་ཡོན་ཏན་གྱི་ཆ་ལ་དེ་ཉིད་འདོད་པའི་དད་པས་ལེན་དགོས་པ་ལ། དེ་ལྟར་མི་ལེན་པར་སྐྱོན་གྱི་ཆ་རྣམས་འགོས་ཡོང་བ་ནི་སློབ་མ་སྣོད་དང་མི་ལྡན་པའི་དབང་གིས་ཡིན་ཏེ། དཔེར་ན་ནོར་བུ་གླིང་དུ་དུག་ཧྲུལ་གྱོན་ཏེ་ཕྱིན་པ་ན། ནོར་བུ་འོགས་མི་ཡོང་བར་སྦར་སྦུར་འགོས་ཡོང་བ་ལྟ་བུའོ་ཞེས་གསུངས་པ་ལྟ་བུ་ཡིན་ནོ། །ཡང་བླ་མ་དེ་ནི་བདུད་དང་ནག་པོའི་ཕྱོགས་ཀྱིས་བྱིན་གྱིས་བརླབས་པའི་ཆོས་ལ་ལོངས་སྤྱོད་པ་ཡིན་ཅེས་མ་དད་པར་ཡང་བྱར་མི་རུང་སྟེ། བླ་མ་ལ་བདུད་དང་ནག་པོའི་ཕྱོགས་ཀྱི་མི་དགེ་བའི་བཤེས་གཉེན་དུ་སྣང་བ་ནི་བདག་ཉིད་ཀྱིས་སེམས་ཅན་རྣམས་ལ་ཐོག་མེད་ནས་མི་དགེ་བའི་བཤེས་གཉེན་བྱས་པའི་དངོས་ཀྱི་རྣམ་སྨིན་ལ་འཁོར་བ་དང་ངན་སོང་གི་སྡུག་བསྔལ་ཡུན་རིང་དར་དྲགས་མྱོང་བ་ཡིན་ཅིང༌། རྒྱུ་མཐུན་གྱི་འབྲས་བུ་དགེ་བའི་རྩ་བ་ལ་བར་དུ་གཅོད་པར་བྱེད་པའི་སླད་དུ་སྐྱབས་ཡུལ་གྱི་བླ་མ་དམ་པ་རྣམས་ལ་བདུད་དང་ནག་པོའི་ཕྱོགས་ཀྱི་བཤེས་གཉེན་གྱིས་བྱིན་གྱིས་བརླབས་པའི་ཆོས་ལ་ལོངས་སྤྱོད་པའི་ལོག་རྟོག་མ་གཏོགས་སྐྱབས་ཡུལ་གྱི་བླ་མ་རྣམས་ལ་བདུད་སོགས་ཀྱིས་བྱིན་གྱིས་བརླབས་པའི་ཆོས་ལ་ལོངས་སྤྱོད་པ་ཡེ་མི་སྲིད་པའི་ཕྱིར། སྤྱིར་གང་ཟག་སུ་ལའང་བདུད་དང་ནག་པོའི་ཕྱོགས་ཀྱི་བར་ཆད་ཀྱི་བྱིན་གྱིས་བརླབས་པས་གང་ཟག་དེ་རང་ཉིད་ཀྱིས་མོས་གུས་བྱ་ཡུལ་གྱི་སྐྱབས་གནས་མ་ཡིན་པར་ཡང་མི་འགྱུར་ཏེ། དེ་ལྟའི་གང་ཟག་དེ་ལ་བདུད་སོགས་ཀྱི་བྱིན་རླབས་ཀྱི་བར་ཆད་ཀྱི་དབང་གིས་སྡུག་བསྔལ་སོགས་དཔག་མེད་མྱོང་ནས་ལས་ཀྱི་སྒྲིབ་པ་རྣམས་ཟད་དེ་སྲིད་ཞི་ལས་ཐར་འདོད་དང༌། བྱང་ཆུབ་ཆེན་པོའི་གོ་འཕང་ཐོབ་འདོད་ཀྱིས་སངས་རྒྱས་ཀྱི་ཆོས་མ་ལུས་པ་དེའི་རྒྱུད་ལ་ཡོངས་སུ་རྫོགས་པར་འགྱུར་བའི་རྐྱེན་བྱེད་པས་ཚུལ་དེ་ཉིད་ཀྱང་སངས་རྒྱས་ཀྱི་ཕྲིན་ལས་སུ་འགྱུར་བའི་ཕྱིར་ལྷག་པར་ཡང་སྐྱབས་སུ་མཆི་བའི་གནས་སོ། །
ཡང་བདུད་ལ་སོགས་ཀྱི་སྟོན་པ་དང་བསྟན་པ་དང་བཤེས་གཉེན་དག་ཀྱང་སངས་རྒྱས་ཉིད་ཀྱི་མཐུ་ལས་བྱུང་བས་དད་ཅིང་གུས་པར་བྱ་བའི་ཡུལ་ཡིན་ཏེ། བཅོམ་ལྡན་འདས་ཀྱིས། ཇི་སྐད་དུ། ཉི་མ་ཤར་ཏེ་འོད་མང་པོ་བཀྱེ་བ་ན་མེ་ཁྱེར་དང༌། མེ་དང༌། ནོར་བུ་དང༌། སྐར་མ་ཐམས་ཅད་ཀྱི་འོད་མི་སྣང་བ་ལྟར་སངས་རྒྱས་གང་དུ་བྱུང་བར་མུ་སྟེགས་གཞན་དང༌། ཀུན་ཏུ་རྒྱུ་དང༌། སྤྱོད་པ་བ་ཐམས་ཅད་ཟིལ་གྱིས་གནོན་ཅིང་མི་སྣང་སྟེ། འོན་ཀྱང་ཞིང་འདིར་དེ་དག་ལ་སོགས་པ་སྣང་བ་ནི་སངས་རྒྱས་ཀྱི་བྱིན་རླབས་དང་ཐབས་ཀྱི་ཡུལ་བསམ་གྱིས་མི་ཁྱབ་པའོ། །ཅིའི་ཕྱིར་ཞེ་ན། སྒོ་འདི་ཐམས་ཅད་རྣམ་པར་ཐར་པ་བསམ་གྱིས་མི་ཁྱབ་པའི་སྒོ་ལ་གནས་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངེས་པར་འབྱུང་བ། ཐབས་ལ་མཁས་པ་རྣམ་པར་བརྩེ་བ། དཀོན་མཆོག་གསུམ་ཡིད་ལ་བྱ་བ་མ་བཏང་བ་དང་སེམས་ཅན་ཡོངས་སུ་སྨིན་པར་བྱ་བའི་ཕྱིར་སངས་རྒྱས་ཀྱི་བྱིན་གྱིས་བརླབས་པའོ། །ཞེས་འབྱུང་བ་དང༌། ལོ་ཆེན་ཡེ་ཤེས་སྡེ་སོགས་ཀྱི་ཆོས་ཀྱི་བརྗེད་བྱང་དུ། སངས་རྒྱས་ཀྱི་སྐུའི་མཛད་པ་འཆད་པར། སངས་རྒྱས་རངཉིད་ཀྱི་ལུས་དང་འབྲེལ་པ་དང༌། གཞན་གྱི་ལུས་དང་འབྲེལ་བའོ། །དང་པོ་ནི། སངས་རྒྱས་རང་ཉིད་ཀྱི་མཚན་དཔེ་སོགས་སུ་སྣང་བ་དང༌། གཉིས་པ་ནི། བདུད་ཀྱིས་སངས་རྒྱས་སུ་བསྟན་པ་ལྟ་བུའོ། །ཞེས་གསུངས་པ་ལྟ་བུའི་ཕྱིར་རོ། །
ཡང་སྐྱབས་ཡུལ་གྱི་འདྲེན་པ་ཁ་ཅིག་གིས། རང་རང་གི་བླ་མ་སྔ་མ་སྔ་མ་དང། དམ་ཆོས་སྔ་མ་སྔ་མ་རྣམས་ཀྱི་རྣམ་ཐར་དང་ཆོས་ཚུལ་མི་མཐུན་པ་དག་གིས་སེམས་ཅན་གྱི་དོན་མཛད་པ་ན། ཁ་ཅིག་གིས། བླ་མ་འདིས་རངརང་གི་བཀའ་བརྒྱུད་སྔ་མའི་རྣམ་ཐར་ཆོས་ཚུལ་རྣམས་དང་མི་མཐུན་པའི་རྣམ་ཐར་དང་ཆོས་ཚུལ་སྐྱོང་བས་ཆོས་གང་ཟག་འདི་ནི་རྣམ་པར་མ་དག་པའོ་ཞེས་སྐྱབས་སུ་མི་འཛིན་པ་ནི་ཆེས་ལོག་ལྟ་ཆེན་པོ་ཡིན་ཏེ། འདྲེན་པའི་བླ་མ་རྣམས་ཀྱིས་ནི་རྣམ་ཐར་དང་ཆོས་ཚུལ་སྔོན་གྱི་གོང་མའི་སྲོལ་ཉི་ཚེ་བ་ཕྱོགས་གཅིག་དང་མ་བསྟུན་པའི་སྒོ་ནས་ཕྲིན་ལས་བསྐྱངས་པས་དེ་དག་ནི་ཕྲིན་ལས་རྣམ་པར་མ་དག་པར་མི་འགྱུར་ཏེ། སེམས་ཅན་གྱི་ཁམས་དང་མོས་པ་ཐ་དད་པ་མཐའ་ཡས་པ་ཡོད་པ་དེ་ཉིད་འདུལ་བའི་ཆེད་ཀྱིས་བླ་མའི་རྣམ་ཐར་དང་ཆོས་ཚུལ་ཡང་ཟད་མི་ཤེས་པའི་སྒོ་ནས་གདུལ་བས། དེ་ལྟའི་མཁྱེན་བརྩེ་ནུས་པ་མངའ་བ་ལ་ལྷག་པར་ཡང་དད་ཅིང་གུས་པ་བསྐྱེད་པར་རིགས་པའི་ཕྱིར་ཏེ། བླ་མའི་རྣམ་ཐར་དང་ཆོས་ཚུལ་ཐམས་ཅད་སེམས་ཅན་གྱི་ཁམས་སྦྱོང་བའི་ཆེད་ཁོ་ན་ཡིན་པའི་ཕྱིར། དེས་ན་ད་ལྟ་ཁ་ཅིག་གིས། གང་ཟག་འདི་ཉན་ཐོས་ཀྱི་འདུལ་བ་པར་ཁས་ལེན་བཞིན་འདུལ་བའི་ལྟ་སྤྱོད་ལས་ལོག་པར་སྒྲུབ། གསང་སྔགས་པར་ཁས་ལེན་བཞིན་གསང་སྔགས་ཀྱི་ལྟ་སྤྱོད་དང་མི་མཐུན་ཅིང་ལོག་པར་སྒྲུབ་པ། འདིས་ནི་སངས་རྒྱས་ཀྱི་བསྟན་པ་བཤིགས་སོ་ཞེས་ཟེར་ནས་མི་མོས་པ་ནི་ལོག་ལྟ་ཆེན་པོ་ཡིན་ཏེ། རང་རེས་ཁོང་དུ་ཆུད་པའི་ཉན་ཐོས་ཀྱི་འདུལ་བ་དང་གསང་སྔགས་དེ་ཙམ་ལས། ཉན་ཐོས་ཀྱི་འདུལ་བ་དང་གསང་སྔགས་ཀྱི་ཆོས་ཚུལ་མེད་ན་ཏ་བདེན་དུ་ཆུག་ཀྱང༌། ནམ་མཁའི་མཐས་གཏུགས་པའི་སེམས་ཅན་གྱི་ཁམས་མ་ཟད་ན་འདུལ་བ་དང་གསང་སྔགས་ཀྱི་ཆོས་ཚུལ་མི་ཟད་ཅིང༌། འདུལ་བ་དང་གསང་སྔགས་རང་ལའང་རང་རང་གི་ཆོས་ཚུལ་ནང་མི་མཐུན་པ་སྣ་ཚོགས་པའང་མི་ཟད་ལ། དེ་འཛིན་པའི་འདུལ་འཛིན་རང་ལ་རྣམ་ཐར་མི་མཐུན་པ་དུ་མ་དང། གསང་སྔགས་འཛིན་པ་རང་ལའང་རྣམ་ཐར་མི་མཐུན་པ་དུ་མ་བྱུང་བ་དང་འབྱུང་བཞིན་པ་དང་འབྱུང་དུ་རུང་བའི་ཕྱིར། རང་རེ་འདུལ་བ་པ་དང་གསང་སྔགས་པ་དེ་འདུལ་བ་དང་གསང་སྔགས་ལས་ལོག་པར་སྒྲུབ་མི་སྒྲུབ་ག་ལ་ཤེས། གང་ཟག་དེ་དག་གི་ཕྲིན་ལས་སྐྱོང་ཚུལ་རྣམས་འདུལ་བ་དང་གསང་སྔགས་ལ་ལོག་སྒྲུབ་ཡིན་མིན་ཐམས་ཅད་མཁྱེན་པ་ཁོ་ནའི་སྤྱོད་ཡུལ་ཡིན་ཏེ། སོ་ཐར་བྱང་སེམས་གསང་སྔགས་ཀྱི་བསྟན་པའི་བཅས་མཚམས་རྣམས་སངས་རྒྱས་འབའ་ཞིག་མ་གཏོགས་ས་བཅུ་པའི་བྱང་ཆུབ་སེམས་དཔའ་རྣམས་ཀྱི་ཡང་སྤྱོད་ཡུལ་མ་ཡིན་པར་གསུངས་བའི་ཕྱིར།
དེས་ན་དེང་སང་རང་རང་གི་བླ་མ་དང་ཆོས་ཀྱི་བཀའ་སྲོལ་དང་འཕྲལ་སྣང་མི་མཐུན་ཚད་ཀྱི་ཆོས་གང་ཟག་ཐམས་ཅད་ལོག་པའི་བཤེས་གཉེན་དང་ལོག་པའི་ཆོས་སུ་བཟུང་བ་ནི་ཆོས་སྤོང་བའི་སྡིག་ཆེས་ཆེན་པོ་ཡིན་ཏེ། བླ་མ་དང་ཆོས་ཚུལ་ཐ་དད་པས་ཐེག་པ་དང་གྲུབ་མཐའ་མི་འདྲ་བ་ཅི་སྙེད་བྱུང་བ་དེ་ཐམས་ཅད་ནི་སངས་རྒྱས་ཀྱི་བསྟན་པ་ལ་རྣམ་པར་གྲོལ་པའི་འབྲས་བུ་རོ་གཅིག་པ་ཁོ་ན་ཐོབ་པ་ལ་ཁྱད་པར་མེད་པ་ལ་ཁྱད་པར་ཡོད་པར་བཟུང་བའི་ཕྱིར། དཔེར་ན་ཉན་ཐོས་སྡེ་པ་བཅོ་བརྒྱད་ཀྱི་བསྟན་པ་དང་ཆོས་ཚུལ་མི་འདྲ་བ་བཅོ་བརྒྱད་བྱུང་བ་དང༌། དེ་ཐམས་ཅད་ཀྱང་རྣམ་གྲོལ་ཐོབ་བྱེད་ཀྱི་སངས་རྒྱས་ཀྱི་བསྟན་པ་ཡིན་པ་ལ་མ་ཡིན་པར་བཟུང་བ་བཞིན་ནོ། །དེས་ན་སངས་རྒྱས་བཅོམ་ལྡན་འདས་ཀྱི་བསྟན་པ་ལ་ཞུགས་ཏེ་དཀོན་མཆོག་གསུམ་ལ་སྐྱབས་སུ་སོང༌། སྟོན་པ་ཉིད་ཀྱི་ཕྱིར་འབྲང་བར་ཁས་འཆེ་བའི་གང་ཟག་འདི་ཐམས་ཅད་ཀྱི་སྤྱོད་པ་དགེ་འམ་སྡིག་ཀྱང་རུང༌། བླ་མའི་གནས་སུ་འཁོད་དེ་སྦྱིན་བདག་གི་ཡོན་ཡོངས་སུ་སྦྱོང་བར་བྱེད་དམ། མི་བྱེད་པར་གདོལ་པ་སོགས་ཀྱི་བྲན་དུ་གྱུར་ནས་གླ་བརྔན་གྱི་ལས་བྱེད་ཀྱང་རང་རེའི་སྐྱབས་དང་བྲལ་པ་རྣམས་ཀྱི་སྐྱབས་མགོན་དང་ཚོགས་ཀྱི་ཞིང་དམ་པ་ཡིན་ཏེ། མདོ་སྡེ་ལ་ལ་ནས་དེང་སང་རབ་ཏུ་བྱུང་བ་བསླབ་པ་ལས་ཉམས་ཏེ་བུ་དང་བུ་མོ་བསྲེལ། ཞིང་ལས་དང་ཆང་སོགས་ལོག་པའི་འཚོ་བ་བདག་གིས་འཚོ་བ་རྣམས་ཀྱང་རྗེ་བཙུན་བྱམས་པའི་འཁོར་འདུས་པ་དང་པོ་ལ་རྣམ་གྲོལ་ཐོབ་པར་གསུངས་པ་དང༌། དམ་ཆོས་པད་དཀར་ལས་ཀྱང༌། ལན་གཅིག་སྡོམ་པ་བླངས་ནས་ཕྱིས་སྡོམ་པ་དེ་ཤོར་བར་འགྱུར་ནའང༌། དེ་བསྐལ་པ་བཟང་པོ་འདི་ཉིད་ལ་ཐེག་པ་གསུམ་གང་ལ་ཞུགས་པའི་ཐེག་པ་དེས་མྱ་ངན་ལས་འདའ་བར་གསུངས་ཤིང༌། གནད་འདིའི་དབང་དུ་མཛད་ནས། མགོན་པོ་འབྲི་གུང་པས། སྡོམ་པ་བླངས་ནས་ཉམས་པའི་ཉེས་དམིགས་ལས་མ་བླངས་པའི་ཉེས་དམིགས་ཆེ་ཞེས་གསུངས་སོ། །མདོ་སྡེ་ལ་ལར་མི་འཇེད་ཀྱི་འཇིག་རྟེན་འདིར་སྐྱེས་སོ་ཅོག་གི་ངན་སོང་གི་འགྲོ་བ་ཡན་ཆད་བསྐལ་བཟང་གི་སངས་རྒྱས་སྟོང་གི་རིང་ལ་སྨིན་པར་ངེས་པའི་གདུལ་བྱ་ཡིན་པས། སངས་རྒྱས་སྟོང་གི་ཐ་མ་མོས་པའི་དུས་སུ་སེམས་ཅན་དེ་དག་རྣམ་གྲོལ་ཐོབ་པར་གསུངས་ལ། ཡང་མདོ་སྡེ་ལ་ལ་ནས་སངས་རྒྱས་འོད་སྲུངས་ཀྱི་བསྟན་པ་ལ་བྲམ་ཟེའི་ཁྱེའུ་བླ་མས་བསྐུལ་ནས་སངས་རྒྱས་འདོ་སྲུངས་ཀྱི་སྐུའི་རྟེན་སྒྲུབ་ཅིང་མཆོད་པ་རྣམས་ནི་དེ་བཞིན་གཤེགས་པ་ཤྭཀྱ་ཐུབ་པ་འཇིག་རྟེན་དུ་བྱོན་པའི་དུས་སུ་འཁོར་འདུས་པ་དང་པོར་གྱུར་ནས་གྲོལ་བ་ཐོབ་པར་གསུངས་པ་དང༌། དེའང་སྟོན་པ་འདི་ཉིད་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་ན་ལྔ་སྡེ་སོགས་བསྔུ་དངོས་བཞིས་བསྡུས་ནས་ཐེག་པ་གསུམ་གྱི་འབྲས་བུ་སོ་སོར་སྨིན་པར་རང་རང་གི་སྨོན་ལམ་བཏབ་པ་རྣམས་སྟོན་པ་འདིའི་འཁོར་འདུས་པ་དང་པོར་གྱུར་ཏེ། བྱང་ཆུབ་གསུམ་སོ་སོའི་འབྲས་བུ་ཐོབ་པ་དང༌། གཞན་ཡང་སངས་རྒྱས་འོད་སྲུངས་ཀྱི་བསྟན་པ་ལ་བྲམ་ཟེའི་ཁྱེའུ་བླ་མས་བསྐུལ་ནས་སངས་རྒྱས་འོད་སྲུངས་ཀྱི་དམ་ཆོས་དང་དགེ་འདུན་དར་ཞིང་རྒྱས་པར་འགྱུར་བའི་རྙེད་བཀུར་གྱིས་མཆོད་པ་བྱས་པ་རྣམས་སྟོན་པ་འདིའི་འཁོར་འདུས་པ་བར་པ་དང་ཐ་མར་འཕགས་པ་རབ་འབྱོར་དང་ཙནྡ་སོགས་སྔ་ཕྱིར་འདུས་ནས་ཐེག་པ་གསུམ་སོ་སོའི་སྒོར་མྱ་ངན་ལས་འདའ་བར་གསུངས་ཤིང༌།
དེས་ན་སྟོན་པ་འདིའི་རྒྱལ་ཚབ་བཅོམ་ལྡན་འདས་བྱམས་པས་མཛད་དེ། ད་ལྟར་སངས་རྒྱས་ཤཱཀྱ་ཐུབ་ཀྱི་བསྟན་པ་ལ་རྒྱལ་བ་མ་ཕམ་པས་སྐྱེ་འགྲོ་རྣམས་དགེ་ལ་བསྐུལ་བའི་རྐྱེན་གྱིས་སྟོན་པ་འདིའི་དཀོན་མཆོག་གསུམ་གྱི་བསྟན་པ་ལ་སྐྱབས་སུ་སོང་ནས་བསྟན་པ་ལ་བྱ་བ་བྱས་པ་དེ་ཐམས་ཅད་རྗེ་བཙུན་བྱམས་པ་མི་ཡུལ་དུ་འཚང་རྒྱ་བ་ན་ཐེག་པ་གསུམ་གང་ཡང་རུང་བའི་རྣམ་གྲོལ་གྱི་འབྲས་བུ་ཐོབ་པར་འགྱུར་བས། ད་ལྟ་རང་ཅག་རྣམས་ཀྱི་སྟོན་པ་འདི་ཉིད་དང༌། རང་རེའི་སྟོན་པ་དགའ་ལྡན་གྱི་གནས་སུ་བྱོན་པའི་རྒྱལ་བ་མ་ཕམ་པ་ཡབ་སྲས་ཀྱི་གདུལ་བྱའི་གཙོ་བོར་གྱུར་པ་ལ་དགའ་སྤྲོ་དཔག་ཏུ་མེད་པ་སྐྱེ་རིགས་པ་བསྒོམ་དགོས་ཏེ། སྐྱབས་གནས་དེ་དག་གིས་ཞིང་འདི་བཟུང༌། ཞིང་འདིའི་འགྲོ་བ་རྣམས་སྟོན་པ་དེ་དག་གི་གདུལ་བྱར་གྱུར་ཅིང༌། སྐྱབས་གནས་དེ་དག་མཉེས་པར་འགྱུར་བའི་ལས་བསགས་པས་མྱུར་དུ་ཐར་པ་དང་ཐམས་ཅད་མཁྱེན་པ་ཐོབ་པར་འགྱུར་བའི་ཕྱིར། གལ་ཏེ་ལས་ངན་གྱི་དབང་གིས་སྣང་བ་མ་དག་པའི་རྐྱེན་གྱིས་སྐྱབས་ཡུལ་དེ་དག་ལ་སྡིག་པ་བསགས་པར་གྱུར་ནའང་འཕྲལ་དུ་འགྱོད་པས་མཐོལ་ཞིང་བཤགས་པར་བྱའོ། །
འོ་ན་སངས་རྒྱས་ཀྱི་རྗེས་སུ་འཇུག་པ་དག་ལ་དེ་ལྟའི་དད་པ་སྦྱོར་བར་རིགས་ཀྱང༌། སངས་རྒྱས་ཀྱི་བསྟན་པ་ལ་ཐོ་འཚམས་པའི་དགེ་སྦྱོང་དང་བྲམ་ཟེ་བདུད་དང་མུ་སྟེགས་དང་ཀླ་ཀློ་དང་བོན་སོགས་ཀྱི་སྟོན་པ་དང་དེའི་ལུགས་ལ་མོས་པ་བསྐྱེད་པར་མི་རིགས་སྙམ་ན། དེ་ཡང་མ་ཡིན་ཏེ། རྫོགས་པའི་སངས་རྒྱས་གང་དུ་འབྱུང་བའི་གནས་དེར་རྫོགས་པའི་སངས་རྒྱས་དེའི་བསྟན་པ་ལ་ཐོ་འཚམས་པའི་གང་ཟག་འབྱུང་སྲིད་པ་མ་ཡིན་ཏེ། སངས་རྒྱས་དང་དེའི་བསྟན་པ་ནི་ཐོ་འཚམས་པའི་བདུད་སོགས་ཀྱི་སྤྱོད་ཡུལ་ལས་ཡང་དག་པར་འདས་པའི་ཕྱིར། སངས་རྒྱས་དང་དེའི་བསྟན་པ་ལ་བདུད་སོགས་ཀྱིས་དངོས་སུ་ཐོ་འཚམས་པར་མི་ནུས་པ་ནི་ཉི་མའི་དཀྱིལ་འཁོར་ལ་མེ་ཁྱེར་གྱི་འོད་ཀྱིས་གླགས་མི་རྙེད་པའི་དཔེ་གོང་དུ་བསྟན་པ་ལྟར་ཕྱིར་རྒོལ་བ་ཐམས་ཅད་ལས་རྒྱལ་བ་ཉིད་ཀྱིས་འགྲན་པའི་ཟླ་དང་བྲལ་བའོ། །དེ་ལྟ་ནའང་སངས་རྒྱས་ཀྱི་བསྟན་པ་ལ་ཐོ་འཚམས་པའི་ཆོས་དང་གང་ཟག་འབྱུང་བ་ནི། སངས་རྒྱས་རང་ཉིད་ཀྱི་ཐབས་མཁས་པའི་ཕྲིན་ལས་ཀྱིས་ད་ལྟ་བར་འབྱུང་བར་བྱིན་གྱིས་བརླབས་ནས་སེམས་ཅན་གྱིས་དོན་བསམ་གྱིས་མི་ཁྱབ་པར་མཛད་པ་ཡིན་པས་གཤེན་རབས་སོགས་ལའང་སངས་རྒྱས་ཕྲིན་ལས་སུ་ཤེས་པའི་སྒོ་ནས་ཤིན་ཏུ་དད་པར་བྱ་དགོས་སོ། །
འོ་ན་ད་ལྟ་གང་ཟག་ཆེ་གཉན་དུ་གྱུར་པ་ཉོན་མོངས་པ་དང་གདུག་རྩུབ་ཤིན་ཏུ་ཆེ་བ་འདི་རྣམས་ལ་དད་པ་སྐྱེ་བའི་ཡུལ་མ་ཡིན་ཏེ། འདི་དག་ལ་སངས་རྒྱས་ཀྱི་ཕྲིན་ལས་ཆེས་འཇུག་དཀའ་བའི་ཕྱིར་སྙམ་ན། དེ་ཡང་མ་ཡིན་ཏེ། འདི་དག་ཆེས་མི་བསྲུན་ཅིང་སྙིགས་མར་གྱུར་བའི་སེམས་ཅན་ཡིན་པ་ཅི་ཙམ་པ་དེ་ཙམ་དུ་རང་རེའི་སྟོན་པ་འདི་དག་སྙིགས་མའི་གདུལ་བྱ་འདུལ་བ་ལ་ལྷག་པར་མཐུ་ནུས་སྟོབས་དང་ལྡན་པའི་ཕྱིར། སེམས་ཅན་མི་བསྲུན་པ་ཅི་ཙམ་གྱིས་གདུལ་བྱའི་གཙོ་བོ་རབ་ཏུ་འགྱུར་བ་ཡིན་ཏེ། འཕེན་བྱེད་སྡིག་པས་འཕངས་ཀྱང་རྫོགས་བྱེད་དགེ་བས་རྫོགས་པའི་ལས་ཅན་གྱི་གདུལ་བྱ་དབང་པོ་ཡང་རབ་ཡིན་པའི་ཕྱིར། དཔེར་ན་བདེ་བྱེད་དང་མ་སྐྱེས་དགྲ་བཞིན་ནོ། །སྤྱིར་ཡང་སྐྱབས་གནས་ཀྱི་བླ་མ་མཚན་ཉིད་པ་ཞིག་ལ་འཁོར་བ་ལས་ཐར་འདོད་ཀྱི་དད་པ་མཚན་ཉིད་པ་ཞིག་སྐྱེས་ནས་བླ་མ་དེ་ལ་གཞན་གྱིས་སྐྱོན་བརྗོད་པ་སོགས་ལ་བརྟེན་པའི་ཆགས་སྡང་གི་བློ་སྐྱེ་བ་པ་མི་སྲིད་དེ། དེ་ལྟའི་བློ་སྐྱེས་ན་དད་པ་མཚན་ཉིད་པ་ཞིག་མ་སྐྱེས་པར་སོང་བའི་ཕྱིར་ཏེ། ཆོས་གང་ཟག་ལ་ཐར་པར་འགྲོ་བའི་དད་པ་ཞིག་སྐྱེས་ཕྱིན་ཆད་རྟག་པར་རང་བཞན་གྱི་རྒྱུད་ལ་ཉོན་མོངས་སྐྱེ་བའི་དམིགས་རྐྱེན་དང་འཕྲད་པ་ན། རང་བཞན་གྱི་ཉོན་མོངས་པ་དེ་དག་ཆེས་ཞི་བར་འགྱུར་བ་ལས་མི་སྲིད་པའི་ཕྱིར་ཏེ། དད་པའི་མཐུན་དཔེར་གསུང་རབ་ལས། ནོར་བུ་ཆུ་དྭངས་རྙོ གས་མ་ཅན་ལ་བཞག་པ་ན། ཆུ་དྭངས་པར་འགྱུར་བའི་དཔེས་བསྟན་ལ། དེས་ན་བླ་མས་མཛད་པ་ཅི་ལྟར་བསྟན་པའམ། གཞན་གྱིས་བླ་མ་ལ་སྐྱོན་བརྗོད་ཅིང་གནོད་པས་ཐོ་ཇི་ལྟར་འཚམས་པ་ནའང་རང་གི་མོས་གུས་ལྷག་པར་འཕེལ་ནས་རང་ཕྱོགས་ཀྱི་སྡེ་རིས་སུ་ཞེན་པའི་དབང་གིས་ཀུན་ནས་བསླངས་པའི་རྒྱུད་ཆགས་སྡང་གི་ཁྲོ་ཚིག་སོགས་ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཞི་བར་འགྱུར་བ་ཡིན་ནོ། །
དེ་ལྟར་བླ་མར་བྱར་འོས་པའི་ཚད་དེ་ཇི་ལྟ་བུ་ཞེ་ན། ཕྱག་བྱར་འོས་པ་བླ་མའི་རབ། །ཅེས་འབྱུང་བ་ལྟར་གང་ཟག་ཕལ་པ་ལ་ལུས་ངག་ཡིད་གསུམ་གྱིས་གུས་པས་བཀུར་སྟི་དང་མཆོད་པ་དཔག་ཏུ་མེད་པ་བསྐལ་པར་བྱས་པ་བས། གང་ཟག་དམ་པ་བསོད་ནམས་ཚད་མེད་པ་ཐོབ་པའི་ཞིང་ལ་རྙེད་བཀུར་སོགས་ཀྱི་མཆོད་པ་ཅུང་ཟད་ཅིག་དུས་སྐད་ཅིག་ཏུ་བྱས་པ་བསོད་ནམས་ཚོགས་ཀྱི་འབྲས་བུ་ཆེ་བས་ཞིང་མཆོག་ཏུ་གྱུར་ཅིང༌། མ་གུས་པས་སྡིག་པ་བསགས་ན་ཡང་སྡིག་པའི་ཞིང་ཆེས་ཆེ་ཞིང་གཉེན་པོར་འགྱུར་བ་ཞིག་ལ་ཕྱག་སོགས་ཀྱི་བཀུར་སྟི་སྟོབ་པར་འོས་པའི་བླ་མར་འཛིན་དགོས་པ་ཡིན་ཏེ། བླ་མ་ནི་རང་གི་བླ་མའམ་གོང་དུ་བཞུགས་ཏེ་བདག་ཉིད་འཁོར་བ་དང་ངན་སོང་གི་གནས་ནས་མངོན་མཐོ་དང་ངེས་ལེགས་ཀྱི་གོ་འཕང་གོང་མ་གོང་མར་ཕྱག་བརྐྱངས་ནས་འདྲེན་པའི་ཡོངས་འཛིན་གྱི་བཤེས་གཉེན་དུ་བྱེད་པ་ལས་བཀའ་དྲིན་ཆེ་བའི་སྐྱབས་གནས་གཞན་མེད་པའི་ཕྱིར། རང་དང་སྐལ་བ་མཉམ་བའི་གང་ཟག་ཐ་མལ་པ་གཞན་ནི་ཐོག་མེད་ནས་ཕ་མ་དྲིན་ཅན་ཤ་སྟག་ཡིན་པས། གུས་འདུད་དང་མཆོད་སྦྱིན་སོགས་ཀྱི་བསོད་ནམས་བྱས་པས་དེའི་འབྲས་བུ་ཆུད་མི་ཟ་བའི་བདེ་ལེགས་འབྱིན་པར་བྱེད་ཀྱང༌། བདེ་འབྱོར་དེ་ལ་བརྟེན་པའི་རང་གཞན་རྣམས་ཕན་ཚུན་ཆགས་སྡང་གི་ལས་བསགས་ནས་འཁོར་བ་དང་ངན་སོང་དུ་རེས་བདེ་བ་དང་རེས་སྡུག་བསྔལ་བ་འདྲེས་མའི་རྣམ་སྨིན་གྱི་རྒྱུར་འགྱུར་བ་ཙམ་ལས། དེ་ལྟའི་བསགས་སྦྱངས་བྱས་པས་འཁོར་བ་དང་ངན་སོང་མཐའ་དག་ལས་ཐར་བའི་བསགས་སྦྱངས་སུ་མི་འགྱུར་བས་གང་ཟག་དེ་དག་ཕྱག་བྱར་འོས་པ་བླ་མའི་རབ་ཏུ་མི་བཞག་གོ། །དེས་ན་མཆོག་ཏུ་དད་ཅིང་གུས་པ་ཆེན་པོའི་སྒོ་ནས་སྒོ་གསུམ་གྱི་དངོས་པོ་ཐམས་ཅད་ཀྱི་བསགས་སྦྱངས་བྱས་པས། འཁོར་བ་དང་ངན་སོང་སྲིད་ཞི་ལས་སྐྱོབ་པར་ནུས་པའི་ཡུལ་དམ་པ་ནི་ཇོ་བོ་དཀོན་མཆོག་རྣམ་པ་གསུམ་ཡིན་ལ། དེའང་སངས་རྒྱས་དཀོན་མཆོག་ནི་རང་རེ་སྐལ་བ་དམན་པས་དངོས་ཀྱི་སྤྱོད་ཡུལ་དུ་མི་འགྱུར་ལ། འཕགས་ལམ་གྱི་ཆོས་དཀོན་མཆོག་རྣམས་ཀྱང་རང་རེས་དངོས་སུ་བསྙེན་པར་མི་ནུས་ཏེ། དེ་བསྙེན་པ་ལ་འཕགས་པའི་དགེ་འདུན་ལ་མ་བརྟེན་པར་བསྙེན་མི་ནུས་ཤིང་འཕགས་པའི་དགེ་འདུན་ད་ལྟ་བཞུགས་ཀྱང་རང་ཅག་གིས་འཕགས་པར་མཐོང་བ་མ་ཡིན་ཏེ། འཕགས་པ་མཐོང་དུ་རུང་བའི་སྐལ་བ་མཉམ་པའི་ལས་མ་བསགས་པའི་ཕྱིར།
འོ་ན་རང་ཅག་གིས་མཐོང་རུང་གི་དགེ་འདུན་དཀོན་མཆོག་ནི་སོ་སོའི་སྐྱེ་བོའི་དགེ་འདུན་གྱི་དབང་དུ་བྱས་པའི་ཉན་ཐོས་དང་བྱང་སེམས་དང་གསང་སྔགས་ཀྱི་ཐེག་པར་ཞུགས་པའི་དགེ་འདུན་དཀོན་མཆོག་གི་ཁོངས་སུ་གཏོགས་པའི་དགེ་འདུན་ལས་དང་པོ་པ་རྣམས་གཙོ་ཆེ་ལ། དེའང་ཐེག་པ་དེ་དག་གི་བསྟན་པའི་སྒོར་ཞུགས་ནས་ཁྱིམ་པའི་ཕྱོགས་སམ་རབ་ཏུ་བྱུང་བའི་ཕྱོགས་ཀྱི་བསླབ་པ་སྣ་གཅིག་ཙམ་བསྲུང་བ་ལའང་རང་རེས་ཕྱག་སོགས་ཀྱི་ཚོགས་གསོག་གི་ཞིང་དུ་གྱུར་པའི་བླ་མ་ཡིན་ལ། ཐ་ན་བསླབ་པ་གཏན་ནས་བསྲུང་མི་ནུས་པ་སངས་རྒྱས་ཀྱི་བསྟན་པ་ཕྱོགས་རེའི་ཆ་ལའང་ཞུགས་པར་རྡོ་མི་འཚལ་བ་ལ་བལྟོས་ན། ཁྱིམ་པ་ཞག་ཕྱེད་པའི་བསྙེན་གནས་བསྲུང་བ་ཙམ་ཡང་རང་རེའི་སྐྱབས་གནས་སུ་བཟུང་བར་འོས་པའི་ཕྱིར། རབ་ཏུ་བྱུང་བའི་རྟགས་ཙམ་འཛིན་པ་རྣམས་ལ་ལྟ་སྨོས་ཀྱང་ཅི་དགོས། འོ་ན་འདུལ་བ་ལས་དགེ་སློང་སོགས་རབ་ཏུ་བྱུང་བས་དགེ་བསྙེན་སོགས་ཁྱིམ་པའི་བསླབ་པ་ལ་གནས་པ་རྣམས་སྐྱབས་སུ་བཟུང་སྟེ། བསྙེན་བཀུར་གྱི་ཡུལ་མ་ཡིན་པར་སེང་གེ་ལྟ་བུས་ཝ་ལྟ་བུ་ལ་བསྙེན་པར་མི་བྱའོ། །ཞེས་གསུངས་པ་མ་ཡིན་ནམ་ཞེ་ན། དེ་ལྟར་གསུངས་པ་ནི་དེ་བཞིན་གཤེགས་པའི་བསླབ་ཚིགས་ཀྱི་བཅས་དབང་གིས་རྙེད་བཀུར་སྟོབ་ཚུལ་ལ་དེ་ལྟར་རྣམ་པར་བཞག་ཀྱང་སངས་རྒྱས་ཀྱི་བསྟན་པ་ལ་རྗེས་སུ་སློབ་པའི་ཆ་ནས་དེ་དག་སྐྱབས་གནས་སུ་མ་བཞག་པར་དམིགས་ཀྱིས་བསལ་བ་མ་ཡིན་ཏེ། སངས་རྒྱས་བྱམས་པ་ཉིད་ཀྱིས་ཀྱང་རང་ལས་ཐེག་པ་དང་སྐལ་བ་དམན་པ་ཉན་ཐོས་རྣམས་ཀྱང་སངས་རྒྱས་ཀྱི་བསྟན་པ་ལ་ཞུགས་པའི་ཆ་ནས་རྙེད་བཀུར་གྱི་ཡུལ་དུ་བཞག་ནས་མཆོད་པའི་གནས་སུ་མཛད་དེ། ཇི་སྐད་དུ། ཉན་ཐོས་རྣམས་ལ་ཕྱག་འཚལ་ལོ། །ཞེས་འབྱུང་བའི་ཕྱིར། དེས་ན་དད་ཅིང་གུས་པས་སྐྱབས་གནས་སུ་བསྟེན་པར་འོས་པའི་དགེ་འདུན་དཀོན་མཆོག་ཏུ་གྱུར་པའི་བླ་མ་ནི། ཇི་སྐད་དུ། ཞིང་གི་དམ་པ་ཡོན་ཏན་ཞིང༌། །ཞེས་པ་ལྟ་བུའི་ཡོན་ཏན་གྱི་ཞིང་དུ་གྱུར་པའི་བླ་མ་ཡང་ཐེག་དམན་གྱི་བླ་མའི་ཡོན་ཏན་གྱི་ཞིང་དུ་གྱུར་པ་དང༌། ཐེག་ཆེན་གྱི་བླ་མའི་ཡོན་ཏན་གྱི་ཞིང་དུ་གྱུར་པ་གཉིས་ལས། ཐེག་དམན་གྱི་བླ་མའི་ཡོན་ཏན་ནི། རང་ཉིད་འཁོར་བ་ལས་ཐར་བའི་ཆེད་ཀྱི་བསླབ་པ་གསུམ་གྱི་ཡོན་ཏན་དང་ལྡན་པ་ཡིན་ཅིང༌། ཐེག་ཆེན་གྱི་བླ་མ་ནི་རང་ཉིད་གཅིག་པུར་མ་ཟད་མཁའ་མཉམ་གྱི་སེམས་ཅན་ཐམས་ཅད་སྲིད་ཞི་གཉིས་ཀ་ལས་སྒྲོལ་བའི་ཆེད་དུ་བསླབ་གསུམ་གྱི་ཡོན་ཏན་དང་ལྡན་པ་ཞིག་དགོས་ལ། དེའང་སོ་སོའི་སྐྱེ་བོའི་དགེ་འདུན་དཀོན་མཆོག་ཏུ་གྱུར་པའི་བླ་མའི་དབང་དུ་བགྱིས་ན། རབ་སྦྱོར་ལམ་པ། ཐ་མའང་ཚོགས་ལམ་ལའང་ཆེ་འབྲིང་ཆུང་གསུམ་ལས། ཐེག་པ་ཆེ་ཆུང་གང་གིའང་ཚོགས་ལམ་ཆུང་ངུ་པར་འཇོག་བྱེད་ལའང་རང་རང་གི་ཐེག་པ་ནས་འབྱུང་བའི་ཚུལ་ཁྲིམས་ཀྱི་བསླབ་སྡོམ་རྩ་བ་ལ་སྐྱོན་མ་བྱུང་ཞིང་ཡན་ལག་ཉམས་པ་ཅུང་ཟད་བྱུང་ཡང་ཕྱིར་བཅོས་ཚུལ་བཞིན་དུ་བྱེད་པ་ཏིང་ངེ་འཛིན་གྱི་བསླབ་པས་ཉོན་མོངས་མངོན་གྱུར་བ་མགོ་གནོན་པར་ནུས་ཤིང༌། ཤེས་རབ་ཀྱི་བསླབ་པས་རང་གཞན་གྱི་ཐར་པ་བསྒྲུབ་པའི་ཤེས་པ་ལ་མ་རྨོངས་པའི་ཡོན་ཏན་དང་ལྡན་པ་ཞིག་དགོས་ལ། དེ་ལྟའི་ཡོན་ཏན་དང་ལྡན་པ་དེས་རང་ཉིད་རང་གི་སྐྱབས་སུ་གྱུར་པ་ཡིན་ཅིང༌། རང་ཉིད་རང་གི་སྐྱབས་སུ་མི་འགྱུར་བས་ནི་གཞན་སྐྱོབ་པར་བྱེད་པར་རློམ་ཡང་སྐྱོབ་པར་ནུས་པ་མ་ཡིན་ཏེ། རང་གིས་རང་སྐྱོབ་པར་མི་ནུས་པས་གཞན་སྐྱོབ་པར་བྱེད་པ་ག་ལས་ཀྱང་ནུས་པའི་ཕྱིར། ཇི་སྐད་དུ། བདག་ཉིད་བདག་གི་མགོན་ཡིན་ཏེ། །ཞེས་འབྱུང་བ་ལྟར་རོ། །དེས་ན་དེར་ལྟའི་བསླབ་གསུམ་གྱི་ཡོན་ཏན་དང་མི་ལྡན་ཀྱང་དགེ་འདུན་ཁས་འཆེས་ནས་གཞན་གྱི་སྐྱབས་བྱེད་པ་ལ་ཐ་ནའང་རང་རང་གིས་ཐེག་པར་འབྱུང་བའི་ལས་དང་པོ་པས་བསྲུང་བར་བཅས་པའི་ཚུལ་ཁྲིམས་ཀྱི་བསླབ་པ་ལས་ཉམས་པར་གྱུར་ཀྱང་འགྱོད་ཅིང་ཡིད་ལ་བཅགས་པས་བཤགས་པ་དང༌། ཚུལ་ཁྲིམས་ཀྱི་བསླབ་པ་ལ་ཅི་ནུས་ཀྱི་གུས་པས་བསྲུང་བ་དང༌། བསྲུང་ནུས་པའི་ཆེད་དུ་ཚོགས་བསགས་ཤིང་སྨོན་ལམ་གདབ་པ་དང༌། ཏིང་ངེ་འཛིན་གྱི་བསླབ་པ་ལའང་ཆགས་སོགས་ཀྱི་ཉོན་མོངས་པ་ཇི་ལྟར་ཆེ་བཞིན་དེའི་དབང་དུ་མི་བཏང་བར་དྲན་ཤེས་བཞིན་གྱི་གཉེན་པོ་བསྟེན་པ་དང༌། གཉེན་པོ་བསྟེན་པར་མི་ནུས་པ་ན་བསྟེན་པའི་ཆེད་དུ་འདོད་ཡོན་དང་འདུ་འཛི་སྤོང་ཞིང་དབེན་པ་ལ་དགའ་ཞིང་སྨོན་ཏེ་གནས་པ་དང༌། ཤེས་རབ་ཀྱི་བསླབ་པ་ལ་མཁས་པར་བྱ་བའི་དངོས་པོ་རྣམས་ལ་རྒྱས་པར་སློབ་མ་ནུས་ཀྱང༌། བདག་ཉིད་འདི་དང་ཕྱི་མར་རྗེས་སུ་བསྲུང་བའི་ཆེད་དུ་བླང་དོར་གྱི་གནས་ལ་ཡོངས་སུ་རྟོགས་པའི་ཤེས་རབ་གྱི་རྟོག་དཔྱོད་ལ་བརྩོན་པ་མི་འདོར་བ་ཞིག་དགོས་སོ། །མ་མཐའ་དེ་ཙམ་གྱི་བསླབ་གསུམ་གྱི་ཡོན་ཏན་དང་མི་ལྡན་པར་ཚེ་འདིའི་འཚོ་བའི་ཆེད་ཁོ་ནར་འཇིག་རྟེན་དང་བསྟན་བཅོས་ཀྱི་ཐ་སྙད་རྒྱ་ཆེར་སློབ་པར་བྱེད་ཅིང༌། རྟགས་ཙམ་འཆང་ནས་དགེ་འདུན་དང་བླ་མར་ཚུལ་འཆོས་པ་ལའང་དེ་ལས་གཞན་དཀོན་མཆོག་དང་འབྲེལ་བ་མེད་པའི་གང་ཟག་ལ་བལྟོས་ན་དད་ཅིང་གུས་པས་བསྙེན་པར་བྱ་བའི་ཡོན་ཏན་གྱི་ཞིང་ཡིན་ཏེ། དེ་ལྟའི་གང་ཟག་རྣམས་ཀྱང་ཚེ་འདིར་དཀོན་མཆོག་ལ་བརྟེན་ནས་འཚོ་ཞིང་ཚེ་འདིའི་ཕོངས་པ་ལས་སྒྲོལ་བར་འགྱུར་ལ། ཚེ་རབས་ཕྱི་མ་ཕན་ལ་ཚུལ་དེས་དཀོན་མཆོག་དང་འབྲེལ་བའི་རྐྱེན་གྱིས་མཚམས་སྦྱར་ནས་དཀོན་མཆོག་གི་སྐྱོབ་པ་ནི་དཀོན་མཆོག་གི་ཕྲིན་ལས་ལ་ཡོད་པའི་ཕྱིར༌། བཅོམ་ལྡན་འདས་ཀྱིས། ང་ཡི་ཉན་ཐོས་རྣམས་ནི་དམན་གྱུར་ཀྱང༌། །མུ་སྟེགས་ངན་པ་རྣམ་ཀྱིས་དོ་ཟླ་མིན། །མེ་ཏོག་ཙམ་པ་ཀ་ནི་རྒས་གྱུར་ཀྱང༌། །མེ་ཏོག་ཕལ་པ་གཞན་གྱིས་དོ་ཟླ་མིན། །ཅེས་འབྱུང་བ་ལྟར་རོ། །དེས་ན་ཡོན་གནས་ཞིང་དམ་པར་འཇོག་པའང་དཔེར་ན། ཞིང་ས་གཤིན་པ་ལ་ས་བོན་བཏབ་ན་འབྲས་བུ་འཕེལ་ཞིང་རྒྱས་པ་ལྟར་ཡོན་ཏན་ཅན་གྱི་གང་ཟག་དམ་པའི་ཞིང་ལ་ཕྱག་སོགས་ཀྱི་དགེ་བའི་རྩ་བ་བསགས་པས་བདེ་སྐྱིད་ཀྱི་འབྲས་བུ་དཔག་ཏུ་མེད་པ་སྐྱེ་ཞིང་འཕེལ་བར་འགྱུར་བས་ཡོན་ཏན་གྱི་ཞིང་དུ་བཞག་གོ །
དེར་མ་ཟད་གང་ཟག་ཕལ་པ་སྡིག་པ་སྤྱོད་ཅིང་ལས་ངན་གྱིས་མནར་བ་རྣམས་ལའང་ཐོག་མེད་ནས་ཕ་མ་དྲིན་ཅན་ཤ་སྟག་ཡིན་པའི་བརྩེ་ཤུགས་ཀྱིས་མཛའ་གཅུགས་ཀྱི་སྒོ་ནས་དེ་དག་གི་སྐྱོན་དང་ཉེས་པ་ཡལ་བར་མི་འདོར་བར་སྐྱོན་དང་ཉེས་པ་སྦྱངས་ཏེ། བླ་ན་མེད་པའི་བྱང་ཆུབ་ཀྱི་ཡོན་ཏན་དང་བདེ་དགེ་ལ་འགོད་པའི་ཆེད་དུ་སེམས་ཅན་དེ་དག་ལ་སྦྱིན་སོགས་ཀྱི་དགེ་རྩ་ལ་ལྷུར་བྱེད་པ་ནི་ཐེག་པ་ཆེན་པོའི་སྒྲུབ་པ་ཡིན་པས་ནན་ཏན་དུ་བྱ་དགོས་སོ། །གཞན་ཡང་དགེ་འདུན་དཀོན་མཆོག་ལ་དད་ཅིང་གུས་པས་བསྙེན་ན་དགེ་འདུན་དཀོན་མཆོག་ཏུ་གྱུར་པའི་བླ་མ་དེས་བསྟན་པའི་ཚེ་རབས་ཕྱི་མ་ཕན་གྱི་ལྐོག་གྱུར་གྱི་ཡུལ་ལ་ཕན་གནོད་ཀྱི་བླང་དོར་བྱེད་པའི་གདམས་ངག་ལ་ངེས་ཤེས་ལྡོག་མེད་དུ་སྐྱེས་ནས། དེས་ཇི་ལྟར་བསྟན་པའི་གདམས་ངག་ཉམས་སུ་བླངས་པས་བདག་བདེ་བར་འདོད་པ་ལྟར་འགྲོ་བ་རིས་མེད་པ་ལ་བདེ་བ་དང་ལྡན་ཅིང་སྡུག་བསྔལ་དང་བྲལ་ན་ཅི་མ་རུང་སྙམ་པའི་བསམ་པ་དང༌། བདེ་བ་དང་ལྡན་ཅིང་སྡུག་བསྔལ་དང་བྲལ་བའི་སྦྱོར་བ་དང༌། གཞན་སྡུག་བསྔལ་བའི་སྡུག་བསྔལ་གྱིས་རང་ཉིད་སྡུག་བསྔལ་བར་གྱུར་ནས་རང་གཞན་སྡུག་བསྔལ་ལས་ཐར་བའི་ངེས་འབྱུང་དྲག་པོས་སྡུག་བསྔལ་གྱི་རྒྱུ་ལ་གཡང་ས་ལྟར་མི་འཇུག་པ་དང༌། གཞན་དག་བདེ་བ་དང་ལྡན་པར་གྱུར་པའི་བདེ་བས་བདག་ཉིད་ཀྱི་ལུས་སེམས་འཚོ་ཞིང་བརྟས་པ་དང༌། གཞན་འཁོར་འདས་ཀྱི་གང་ཟག་ཐམས་ཅད་ཀྱི་སྐྱོན་དང་ཉེས་པ་སྦེད་ཅིང་ཡོན་ཏན་གསལ་ཞིང་སྒྲོག་པར་བྱེད་པ་དང༌། མདོར་ན་སེམས་ཅན་ཐམས་ཅད་ཀྱི་ཕན་བདེ་བསྒྲུབ་ཅིང་སྐྱོན་དང་ཉེས་པ་བསལ་བར་བྱེད་ན་རང་ཉིད་ཀྱི་སྐྱོན་དང་ཉེས་པ་བསལ་བར་མི་བྱེད་པ་ལྟ་ཅི་སྨོས་པའི་སྒོ་ནས་བླ་མ་དམ་པ་བསྟེན་ཅིང་མཉེས་པའི་བྱ་བས་བསྙེན་པར་བྱ་དགོས་ཏེ། དེ་ལྟའི་བསྙེན་ཚུལ་ནི་གུས་པ་དང་བཀུར་སྟི་དང་མཆོད་པའི་མཆོག་དམ་པ་ཡིན་པའི་ཕྱིར༌། ཇི་སྐད་དུ། སེམས་ཅན་མགུ་བྱ་མ་གཏོགས་པ། །རྒྱལ་བ་མཉེས་པའི་ཐབས་གཞན་མེད། །ཅེས་འབྱུང་བའི་ཕྱིར། བླ་མ་དེས་སློབ་མ་ལ་བླང་དོར་གྱི་གདམས་ངག་བསྟན་ནས་ཚུལ་དེ་ལྟའི་དད་གུས་གྱིས་བསྙེན་པའི་བསམ་སྦྱོར་སྐྱེས་པ་ན་བླ་མའི་གདམས་ངག་དོན་ཡོད་པར་འགྱུར་བས། བླ་མའི་བཀའ་དྲིན་སློབ་མས་ཐོབ་བྱ་བ་དང༌། བླ་མ་ལ་སློབ་མས་ཆོས་དམ་ཚིག་གི་འབྲེལ་བ་ཡོད་ཅེས་པ་དང༌། བདག་ཅག་བླ་མ་དེའི་སློབ་མའི་གྲངས་སུ་བགྲངས་སོ་ཞེས་པར་འགྱུར་ཞིང༌། དེ་ལྟ་མིན་པར་བླ་མས་ཚིག་ཙམ་གྱི་དབང་ཁྲི་མི་འདྲ་བ་ཁྲིད་སྟོང་སོགས་ཆོས་ཀྱི་འབྲེལ་བ་དང༌། འཛམ་གླིང་ནོར་གྱིས་བཀང་ནས་བྱིན་ཏེ་ཟང་ཟིང་གི་འབྲེལ་པས་སློབ་མ་བསྐྱངས་ཀྱང་སློབ་མ་ཐར་པར་འཁྲིད་པའི་བླ་མར་མི་འགྱུར་ལ། སློབ་མས་ཀྱང་དེ་ལྟའི་དད་གུས་ཀྱིས་བསྙེན་པའི་བཀའ་དྲིན་མ་ཐོབ་ན་ཆོས་ཟང་ཟིང་གི་རྙེད་བཀུར་གྱིས་ཞབས་ཏོག་ཅི་ཙམ་བྱས་ཀྱང་ཐར་འདོད་ཀྱི་སློབ་མར་མི་འགྱུར་ཞིང༌། དེས་ན་ཚུལ་དེ་ལྟས་དཔོན་སློབ་དུ་མ་འབྲེལ་ན་མངོན་མཐོའི་བདེ་བ་ནས་ངེས་ལེགས་ཀྱི་བདེ་བར་ཡོངས་སུ་འཛིན་པའམ་ཡོངས་སུ་འདྲེན་པའི་དཔོན་སློབ་ཏུ་མི་འགྲོ་བས། སློབ་མས་དེ་ལྟའི་བཀའ་དྲིན་ཐོབ་པའི་དད་གུས་མ་སྐྱེས་ན་སླར་དེའི་བཀའ་དྲིན་ཐོབ་ཆེད་ཀྱི་དད་གུས་སྐྱེས་པའི་ཐབས་ཀྱི་རྙེད་བཀུར་སོགས་ཀྱི་བསོད་ཚོགས་ཀྱི་འབད་པ་ཆེན་པོས་བླ་མ་དམ་པ་བསྟེན་པར་བྱའོ། །
འོ་ན་དེ་ལྟའི་ཡོན་ཏན་དང་ལྡན་པའི་དཔལ་ལྡན་བླ་མ་དམ་པའི་ཞིང་ལ་བཀའ་དྲིན་ཐོབ་མ་ཐོབ་གང་ཡིན་ཀྱང་རུང༌། བླ་མ་དེ་སངས་རྒྱས་ཐམས་ཅད་ཀྱི་བྱིན་གྱིས་བརླབས་ཤིང་ལྷག་པར་ཡང་སངས་རྒྱས་ཐམས་ཅད་ཀྱི་ཕྲིན་ལས་ཀྱི་སྐུ། བདག་ཅག་མངོན་མཐོ་ངེས་ལེགས་ཀྱི་བྱ་བ་དོན་ཡོད་པར་བསྒྲུབ་པའི་སངས་རྒྱས་དོན་ཡོད་གྲུབ་པ་ཉིད་དུ་བལྟས་ནས། བླ་མའི་སྐུ་ཡི་ཆེད་དུ་རང་གི་ལུས་སྲོག་ཕོངས་པ་མེད་པར་བཏང་ནས་སྐུའི་འཚོ་གཞེས་ཀྱི་ཐབས། ཐ་ན་གདན་འདིངས་པ་ཁྲི་བཤམ་པ་སྤྱོད་ལམ་རྣམ་བཞི་མཛད་སར་ཆག་ཆག་གདབ་པ་ཡན་ཆད་རང་ཉིད་ཀྱི་སྒོ་གསུམ་བདར་ནས་བྱེད་པ་དང༌། ཟས་གོས་སོགས་ལོངས་སྤྱོད་བཟང་ཤོས་ཀྱི་ཕུད་ནས་མཆོད་ཅིང༌། བཟང་པོ་ཡོད་བཞིན་དུ་དངོས་པོ་ངན་པས་མི་མཆོད་པ་དང༌། མདོར་ན་ནོར་རྫས་བཟང་ངན་ཡོད་དགུ་ཇི་སྙེད་ཀྱིས་མཆོད་པར་བྱ་ལ། མེད་ན་ཆུ་རྐྱང་གིས་ཀྱང་མཆོད་པར་བྱ་ཞིང༌། མདོར་ན་རང་གིས་བྱ་བ་གང་བྱེད་ཀྱང་བླ་མས་མ་ཞུས་པར་མི་བྱ་བ་དང༌། བླ་མས་མ་གནང་བའི་དཀོར་ནོར་ལ་མི་སྤྱད་པ་དང༌། བླ་མས་རྗེས་སུ་མ་གནང་བའི་བྱ་བ་མི་བསྒྲུབ་ཅིང༌། བླ་མས་ཇི་ལྟར་གསུངས་པ་ལ་བདེན་པར་འཛིན་ནས་བསྒྲུབས་པ་ལས་གསུང་ལ་འཕྲི་བསྣན་དང་རྒྱས་བསྡུས་ཀྱི་ཚོད་མི་འཛིན་པ་དང༌། བླ་མ་ལ་ཀུ་རེ་དང་ཀྱལ་ཀས་ཅོ་མི་འདྲི་བ་དང༌། བླ་མ་ལས་བརྩམས་ཏེ་བླ་མའི་ཕྲིན་ལས་ཀྱི་ཆེད་དུ་བྱ་བ་ཅི་བྱེད་པ་ནའང་སྒོ་གསུམ་དུལ་ཞིང་ཞེ་ས་དང་བཅས་ཏེ་བྱའོ། །མདོར་ན་བླ་མས་ཇི་ལྟར་མཛད་ཀྱང་རང་གཞན་ཐམས་ཅད་བདེ་ལེགས་སུ་འགོད་ཅིང་ཉེས་པ་མཐའ་དག་སྤོང་བར་བྱེད་པའི་མཛད་ཕྲིན་ལ་མངའ་བརྙེས་ཏེ། གདུལ་བྱ་ལ་གདམས་པའི་བཀའ་སྩལ་ཐམས་ཅད་ནི་ཉི་མའི་དཀྱིལ་འཁོར་འབད་རྩོལ་མེད་པར་འཆར་བའི་ངོགས་ལ་མིག་ལྡན་གྱི་སྐྱེས་བུས་དགོས་དོན་གྱི་བྱ་བ་བསྒྲུབ་པ་ལྟ་བུ་ཡིན་ཅིང༌། རང་ཅག་ནི་བླང་དོར་གྱི་གནས་ལ་དམུས་ལོང་ངམ་སྐྱེས་མ་ཐག་པའི་བྱིས་པ་ལྟ་བུར་ཤེས་པར་བྱས་ནས་རྨོངས་པ་མེད་པར་སྲོག་གི་ཟུངས་སུ་འཛིན་པ་ལ་ནི་འདི་དང་ཕྱི་མར་བླང་དོར་གྱིས་གནས་ལ་བླ་མ་དམ་པ་ཉིད་སྲོག་ལས་ཀྱང་བརྒྱ་སྟོང་དུ་གཅེས་པར་བཟུང་དགོས་ཏེ། རང་རེའི་སྲོག་འཁོར་བ་ཐོག་མེད་ནས་ནམ་མཁས་ཁྱབ་པའི་ཁོངས་འདིར་མ་ཆད་བྱ་བའི་གནས་དང་གྲངས་སངས་རྒྱས་ཀྱིས་ཀྱང་བརྗོད་མི་ནུས་པ་ཙམ་དུ་ཆད་པ་དེ་བླ་མ་དམ་པ་ལ་གཅེས་པར་མ་བཟུང་ནས་མ་བསྙེན་པས་སྲོག་གྲངས་མེད་གཞལ་མེད་དུ་ཆད་པ་ཡིན་ལ། བླ་མ་དམ་པ་ལ་གཅེས་པར་བཟུང་ནས་གུས་པར་བསྙེན་ན་འཁོར་བའི་གནས་སུ་སྲོག་ཡང་ནས་ཡང་དུ་མི་ཆད་པར་འཁོར་བའི་སྐྱེ་འཆི་ཅན་གྱི་ལུས་ཐམས་ཅད་ལས་གྲོལ་ནས་འཆི་མེད་རྡོ་རྗེའི་སྐུ་ཐོབ་པར་འགྱུར་རོ། །དེའི་ཕྱིར་བླ་མ་དམ་པ་གཅེས་པར་བཟུང་ཞིང་བསྙེན་པའི་ཆེད་དུ་སྐད་ཅིག་འདིར་སྲོག་བྱེ་བ་བརྒྱ་སྟོང་དུ་ཆད་ཀྱང་བཟོད་པའི་བསམ་སྦྱོར་ཉམས་འོག་ཏུ་ཆུད་པ་ན། འཁོར་བའི་གནས་སུ་ཚེ་སྲོག་དོན་མེད་དུ་ཆད་པའི་ལས་སྒྲིབ་དཔག་མེད་དག་ནས་མྱུར་དུ་འཆི་མེད་རྡོ་རྗེའི་སྐུ་འགྲུབ་པའི་སྐལ་ཅན་དུ་འགྱུར་རོ། །དེས་ན་བླ་མ་དམ་པ་མཉེས་པར་བྱེད་པ་ལ་རབ་སྒྲུབ་པའི་ཞབས་ཏོག །འབྲིང་ལུས་ངག་གི་ཞབས་ཏོག །ཐ་མ་ཟང་ཟིང་གི་ཞབས་ཏོག་ཟེར་བ་ཡིན་ཀྱང༌། བྱང་ཆུབ་ཀྱི་ལམ་དུ་འགྲོ་བའི་ཞབས་ཏོག་གི་གནད་ནི་བླ་མ་ཉིད་གདུལ་བྱ་རྗེས་སུ་འཛིན་པ་ལ་མཁས་པ་མ་གཏོགས་རང་གི་བློས་དཔྱད་པའི་རབ་སྒྲུབ་པའི་ཞབས་ཏོག་སྐད་དུ་བྱས་པ་དེ་ཐ་མ་ཟང་ཟིང་གི་ཞབས་ཏོག་གི་བསོད་ཚོགས་ཀྱིས་བརྒྱ་སྟོང་གི་ཆར་ཡང་མི་འགྲོ་བའང་ཡོད། ཐ་མ་ཟང་ཟིང་གིས་ཞབས་ཏོག་བྱས་པས་རབ་སྒྲུབ་པའི་ཞབས་ཏོག་ཁྲི་སྟོང་ལས་ལྷག་པའི་བསོད་ཚོགས་ཀྱི་རྒྱུར་འགྱུར་བའང་ཡོད་པས། དེའི་དུས་མཚམས་ཀྱང་བླ་མ་མཚན་ཉིད་དང་ལྡན་པའི་གསུང་གི་རྗེས་སུ་འབྲངས་ནས་བསྒྲུབ་དགོས་ཏེ། རིན་པོ་ཆེ་དབུ་རི་བའི་ཞལ་ནས། བླ་མའི་དགོངས་པར་ཡུལ་དུས་གནས་སྐབས་འགའ་ཞིག་ཏུ་སློབ་མས་སྒྲུབ་པའི་ཞབས་ཏོག་འབའ་ཞིག་བསྒྲུབས་པས་མཉེས་ལ། ལུས་ངག་དང་ཟང་ཟིང་གི་ཞབས་ཏོག་གིས་མི་མཉེས་པའི་དུས་སྐབས་ཀྱང་ཡོད། དུས་སྐབས་དེར་སྒྲུབ་པ་འབའ་ཞིག་ཞབས་ཏོག་ཁོ་ནས་མཆོད་པར་བྱ་དགོས། དུས་སྐབས་འགའ་ཞིག་ཏུ་གཡོག་དང་ཕོ་ཉ་སོགས་ཀྱི་ཞབས་ཏོག་འབའ་ཞིག་གིས་མཉེས་ལ། ཟང་ཟིང་དང་སྒྲུབ་པས་མི་མཉེས་པའི་སྐབས་ཀྱང་ཡོད། དུས་སྐབས་དེར་ལུས་ངག་གི་ཞབས་ཏོག་ཁོ་ནས་མཆོད་པར་བྱ་དགོས། དུས་སྐབས་འགའ་ཞིག་ཏུ་ཟང་ཟིང་གི་ཞབས་ཏོག་འབའ་ཞིག་གིས་མཉེས་ཤིང༌། ལུས་ངག་དང་སྒྲུབ་པའི་ཞབས་ཏོག་གིས་མི་མཉེས་པའི་སྐབས་ཀྱང་ཡོད། དུས་སྐབས་དེར་ཟང་ཟིང་གི་ཞབས་ཏོག་ཁོ་ནས་མཆོད་པར་བྱ་དགོས། དུས་སྐབས་ལ་ལར་ཞབས་ཏོག་སུམ་སྦྲགས་ཉིས་སྦྲགས་ལ་མཉེས་པའི་སྐབས་ཀྱང་ཡོད་ལ། དེར་ཞབས་ཏོག་སུམ་སྦྲགས་དང་ཉིས་སྦྲགས་ཁོ་ནས་མཆོད་པར་བྱ་དགོས་ཏེ། ཇི་སྐད་དུ། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་ཐབས་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་འབྱུང་བ་ལྟར་བླ་མ་མཉེས་པའི་དུས་ཐབས་ལ་མཁས་པར་བྱ་དགོས་པས། དེ་ཡང་ཇི་ལྟར་མཁས་པ་ལ་བསླབ་པར་བྱ་ཞེ་ན། དེ་ཕྱིར་བློ་དང་ལྡན་པའི་སྐྱེས་བུ་ཡིས། །བླ་མའི་དུས་ཐབས་བསྟེན་ལ་མཁས་པ་ནི། །སྒྲུབ་ལ་མཉེས་པའི་དུས་དུ་སྒྲུབ་ལ་འབད། །ལུས་ངག་ཞབས་ཏོག་མཉེས་དུས་དེ་ལ་འབད། །སྒྲུབ་དང་ལུས་ངག་ཞབས་ཏོག་མི་མཉེས་ཤིང༌། །ཟང་ཟིང་ཁོ་ནའི་ཞབས་ཏོག་མཉེས་དུས་སུ། །ཅི་འབྱོར་ཟང་ཟིང་ཁོ་ནས་མཉེས་པར་བྱ། །ཟང་ཟིང་ཁོ་ནས་མཉེས་པར་བྱེད་བདོ་ལ། །དེ་མ་ཐག་ཏུ་སྒྲུབ་པས་མཉེས་པ་ན། །སྐད་ཅིག་རེ་ལ་ཟང་ཟིང་ཞབས་ཏོག་གི། །འཕྲོ་བཅད་སྒྲུབ་པའི་མཆོད་པས་མཉེས་པར་བྱ། །ཤིན་ཏུ་དབེན་པར་སྒྲུབ་པ་བྱེད་བདོ་ལ། །བང་ཆེན་ལས་ཀ་སོགས་ཀྱིས་མཉེས་པ་ན། །དེ་ཚེ་མཚམས་ལ་ཧར་འདོན་བྱས་ནས་ཀྱང༌། །བང་ཆེན་ལས་ཀ་སོགས་ཀྱི་ཞབས་ཏོག་བྱ། །ལས་ཀ་སོགས་ཀྱི་ཞབས་ཏོག་བྱེད་བདོ་ལ། །ལས་ཀ་བཞག་ནས་སྒྲུབ་པས་མཉེས་པ་ཡོད། །དེ་ཚེ་ལས་ཀ་འཕྲོ་བཅད་སྒྲུབ་ལ་ཞུགས། ཅི་ནས་བླ་མ་མཉེས་བྱར་སོང་བ་ན། །ལུས་ངག་ཟང་ཟིང་ཞབས་ཏོག་ཅི་བྱས་ཀྱང༌། །སྒྲུབ་པའི་ཞབས་ཏོག་མཆོག་ཏུ་གྱུར་པ་ཡིན། །དབེན་པ་བསྟེན་ནས་སྒྲུབ་པ་བྱེད་སྙམ་ཡང༌། །བླ་མ་དམ་པ་དེ་ལ་མ་མཉེས་ན། །སྒྲུབ་པའི་ཞབས་ཏོག་དེ་ཡང་ཆོས་བཞིན་དུ། །སྒྲུབ་པའི་ཞབས་ཏོག་ཉིད་དུ་མ་སོང་བས། །སྒྲུབ་པ་ལྟར་སྣང་ཉིད་དུ་སོང་བ་ཡིན། །ལུས་ངག་ཟང་ཟིང་སོགས་ཀྱི་ཞབས་ཏོག་ཀྱང༌། །ཅི་ཡོད་ཕུལ་ཞིང་ཅི་དགོས་བསྒྲུབ་ན་ཡང༌། །བླ་མ་དམ་པ་མཉེས་པར་མ་གྱུར་ན། །ལུས་ངག་ཟང་ཟིང་སོགས་ཀྱི་ཞབས་ཏོག་དེ། །དམ་ཆོས་སྒྲིབ་པའི་གཉེན་པོར་འགྲོ་བ་ཡི། །ཞབས་ཏོག་གནད་དུ་སོང་བ་མ་ཡིན་ནོ། །དེས་ན་བླ་མ་བསྟེན་ཅིང་སྒྲུབ་པ་ཡི། །ཆོས་དེ་དམ་པའི་ཆོས་སུ་མ་སོང་བར༌། །ཆོས་དེ་ལས་སམ་ཁྲལ་དུ་སོང་བ་ཡི། །བྱེད་ལོ་ཀུན་གྱིས་རང་རྒྱུད་མི་ཐུབ་པས། །བླ་མ་བསྟེན་ཅིང་སྒྲུབ་པ་བྱས་པ་དེས། །རང་བཞིན་འགྲོ་བ་ཀུན་ལ་བྱམས་པ་དང༌། །སྙིང་རྗེ་བྱང་སེམས་རིས་མེད་སྐྱེས་གྱུར་ནས། །འགྲོ་ཀུན་བླ་མ་དཀོན་མཆོག་ཇི་བཞིན་དུ། །སྤྱི་བོར་ཁུར་ནས་དད་ཅིང་མཆོད་བྱེད་ན། །བླ་མ་བསྟེན་སྒྲུབ་བྱས་པ་དེ་ཀུན་ཀྱང༌། །དམ་ཆོས་སྒྲིབ་པའི་གཉེན་པོར་སོང་བ་ཡིན། །བླ་མ་དམ་པ་དགྱེས་དང་མི་དགྱེས་ཀྱི། །སྣང་ཚུལ་ཇི་ལྟར་སྟོན་པར་མཛད་ན་ཡང༌། །བྱིན་རླབས་ཐུགས་རྗེའི་ནུས་པ་འཇུག་པའི་ཕྱིར། །དེ་ཉིད་བྱིན་རླབས་ཡིན་པར་ཤེས་པ་ན། །བླ་མ་ཐུགས་རྗེ་ཆེན་པོའི་བརྩེ་ཤུགས་ཀྱིས། དབང་མེད་མི་དགྱེས་ཀ་མེད་འབྱུང་བ་ཡིན། །སློབ་མའི་མོས་གུས་དྲག་སྔགས་ཟབ་པོ་དེས། །བླ་མའི་ཐུགས་ཡིད་དབང་དུ་བསྡུས་ནས་ནི། །རང་སེམས་སྒྲིབ་བྲལ་ཆོས་ཀྱི་སྐུ་ཉིད་དང༌། །དབྱེར་མེད་བླ་མ་རང་གི་སེམས་ཉིད་ལས། གཞན་དུ་ཚོལ་མི་དགོས་པར་བསྟེན་ཆོག་པས། །བླ་མ་ཉིད་དང་འབྲལ་བ་མེད་པ་ཡིན། །དེ་ཚེ་དཔོན་སློབ་ཐུགས་ཡིད་གཅིག་འདྲེས་ཞེས། །བླ་མ་དམ་པའི་གོ་འཕང་ཐོབ་པ་ཡིན། འཇིགས་མེད་ཆོས་སྐུའི་བཙན་ས་ཟིན་པ་ཡིན། །ཅེས་གསུངས་སོ། །
དེས་ན་བླ་མ་རང་སེམས་ལས་གཞན་དུ་འཚོལ་མི་དགོས་པར་རང་སེམས་བསྟེན་པས་བླ་མ་བསྟེན་པར་སོང་སྟེ་བླ་མའི་བྱིན་རླབས་ཞུགས་པའི་ཚད་དུ་འཇོག་པ་དེའི་ཚེ་རང་སེམས་དེ་གཞན་རྒྱུད་དུ་གྲུབ་པའི་གང་ཟག་བླ་མ་དམ་པ་དེ་ཉིད་དུ་འགྱུར་བ་ཡིན་ནམ་སྙམ་ན། དེ་ལྟར་ཡིན་མི་དགོས་ཏེ། རང་གི་སེམས་ཉིད་ལ་སྒྲིབ་གཉིས་འཕེལ་བའི་རྒྱུ་རྐྱེན་ནམ་ལྡང་བའི་ཚེ་རང་སེམས་དེ་ཉིད་སྒྲིབ་པ་དེའི་གཉེན་པོར་འགྱུར་བའི་ཐབས་ཤེས་གཞན་དྲིང་ལ་མི་བལྟོས་པར་སྐྱེ་བ་ན་རང་སེམས་བླ་མར་ཤར་ཅེས་པ་དང༌། རང་སེམས་ལ་བླ་མའི་བྱིན་རླབས་ཞུགས་ནས་རང་སེམས་དང་མ་བྲལ་ན་བླ་མ་དང་འདུ་འབྲལ་མེད་པ་ཡིན་ཅེས་བྱ་བ་རྣམས་དོན་གཅིག་ཏུ་འགྲོ་བ་ཡིན་ནོ། །དེས་ན་བཀའ་དྲིན་ཐོབ་པའི་བླ་མ་དེ་ཉིད་མྱ་ངན་ལས་འདས་པ་ལ་སོགས་པའི་གདུལ་བྱ་ལྷག་པར་ཡང་འདུལ་བའི་མཛད་ཕྲིན་རྨད་དུ་བྱུང་བ་སྟོན་པའི་དུས་སོགས་སུ་དེའི་ཡོན་ཏན་ལྷག་པར་ཡང་དྲན་པའི་གདུང་ཤུགས་ཀྱིས་བསགས་སྦྱངས་བྱས་པ་ན་བསགས་སྦྱོང་གི་ཚོགས་བཟླུམས་ཕུལ་ཆེས་ཆེ་བ་ཡིན་ཏེ། རྡོ་རྗེ་སྙིང་པོའི་རྒྱུད་ལས། འདས་པའི་ལོ་ཟླ་ཚེས་གྲངས་རྣམས། །མ་ནོར་ངེས་པར་བཟུང་ནས་ནི། །མཆོད་པ་གང་གིས་བྱས་པ་ན། །བསོད་ནམས་ཚོགས་ནི་རྫོགས་པ་དང༌། །འདིར་ཡང་ལོངས་སྤྱོད་ལྡན་པར་འགྱུར། །ཞེས་འབྱུང་ཞིང༌། གཞན་ཡང༌། ཨ་ཏི་བཀོད་པའི་རྒྱུད་དང༌། བླ་མའི་ཡོན་ཏན་ཡོངས་བཟུང་གི་རྒྱུད་སོགས་ལས་བླ་མའི་སྐུ་གཟུགས་བྱེད་ཅིང༌། དེ་ལ་མཆོད་པ་སོགས་ཀྱིས་མཆོད་པའང་བསོད་ཚོགས་བླ་ན་མེད་པ་ཐོབ་པར་གསུངས་སོ། །དེ་ལྟར་བླ་མ་དམ་པ་བསྟེན་ཅིང་ཅི་གསུང་བསྒྲུབ་པའི་བསགས་སྦྱངས་བྱས་པས། ཤེས་བྱའི་ཆོས་ཀྱི་གནས་སྣང་ཐམས་ཅད་ལ་ཇི་ལྟ་ཇི་སྙེད་ཀྱི་འཁྲུལ་པ་དང་བྲལ་བའི་ཤེས་རབ་མི་སྐྱེ་བ་མི་སྲིད། དེ་ལྟའི་ཤེས་རབ་དེ་ཉིད་ལ་བཀའ་བརྒྱུད་འདི་པའི་ལུགས་ཀྱི་ཕྱག་རྒྱ་ཆེན་པོའི་རྟོགས་པ་ཤར་བ་ཞེས་བྱ་ཡིན། རྟོགས་པ་དེ་ལའང་ཆོས་ཉིད་རྟོགས་པ་དང་ཆོས་ཅན་རྟོགས་པ་གཉིས་ལས། ཆོས་ཉིད་རྟོགས་པ་ལ་ནི་རྒྱུ་འབྲས་སྟོང་ཉིད་དུ་ཤར་བ་ཞེས་བྱ་ལ། ཆོས་ཅན་རྟོགས་པ་ལ་ནི་སྟོང་ཉིད་རྒྱུ་འབྲས་སུ་ཤར་བ་ཞེས་བྱ་བ་ཡིན་ཅིང༌། རྒྱུ་འབྲས་སྟོང་ཉིད་དུ་རྟོགས་ཚུལ་ལའང་ལས་དཀར་ནག་སོགས་ཀྱི་བྱ་བ་བྱེད་པའི་བདེ་སྡུག་སོགས་མྱོང་བ་པོའི་རྒྱུ་འབྲས་སྟོང་ཉིད་དུ་རྟོགས་པ་ལ་ནི་གསུང་རབ་སྤྱི་སྐད་ལ་གང་ཟག་གི་བདག་མེད་རྟོགས་པ་ཞེས་བརྗོད་ལ། བཀའ་བརྒྱུད་འདི་པའི་ཆོས་སྐད་ལ་མཁན་པོ་གཞི་མེད་དུ་རྟོགས་པ་ཞེས་བྱ་བ་དེ་ཡིན་ལ། དེའི་དུས་སུ་ཕུང་པོ་ལ་བདག་ཏུ་རློམས་ནས་བདག་ཉིད་བདེ་བར་འདོད་ཅིང་སྡུག་བསྔལ་སྤངས་འདོད་ཀྱི་ཞེན་འཛིན་ཐམས་ཅད་ལས་གྲོལ་བས། བདུད་དམག་དུང་ཕྱུར་ཕྲག་སྟོང་གིས་གནོད་ཅིང་འཚེ་བ་དང་ཐོ་འཚམས་པ་ནའང་གང་ཟག་གི་བདག་ཏུ་ལྟ་བའི་དམིགས་པའི་ཁོང་ཁྲོ་བ་དང་སྡང་སེམས་དང་སྐྲག་པ་མི་སྐྱེ་ཞིང༌། ཁམས་གསུམ་གྱི་འགྲོ་བས་དད་དེ་མཆོད་པར་བྱས་པ་ལའང་གང་ཟག་གི་བདག་ལ་དམིགས་པའི་དགའ་ཞིང་མགུ་བས་ཆགས་པ་དང་ང་རྒྱལ་བ་སོགས་ཆོས་བརྒྱད་ཀྱི་རྟོད་ཕུར་ཐམས་ཅད་ཀྱི་གཞི་རྩ་ཆད་འགྲོ་བས། འདི་ལྟའི་གཞི་རྩ་གཅོད་པའི་ལྟ་སྒོམ་གྱི་ཁྲིད་སྲོལ་ལ། མ་ལབ་ཀྱི་སྒྲོན་མའི་ཟབ་མོ་བདུད་ཀྱི་གཅོད་ཡུལ་ཞེས་ཉོན་མོངས་པའི་བདུད་བཅོམ་པས། ཕྱིར་ཆོས་བརྒྱད་ལྷའི་བུའི་བདུད་ཀྱིས་བརྫི་བར་མི་ནུས་ལ། དེ་ཙ་ན་ལས་དབང་གིས་སྐྱེ་འཆི་ལས་གྲོལ་བ་ཉིད་ཀྱིས་འཆི་བདག་གི་བདུད་ལས་རྒྱལ་ཞིང༌། གཞན་དོན་དུ་ཕུང་པོ་འདོར་ལེན་སྨོན་པ་ཙམ་གྱིས་འགྲུབ་པས་ཕུང་པོའི་བདུད་གཞི་མེད་དུ་ཆོམ་པ་ཞིག་འབྱུང་བ་ཡིན། ཅེས་གསུངས་སོ། དེས་ན་ལས་དཀར་ནག་སོགས་བྱ་བའི་གཞི་ཕུང་ཁམས་སྐྱེ་མཆེད་ཀྱི་རྒྱུ་འབྲས་རྣམས་ལའང་རང་བདེན་པའི་མཚན་ཉིད་དུ་ཞེན་ཅིང་རྟོག་པ་དང་བྲལ་བ་ན། གསུང་རབ་སྤྱི་སྐད་ལ་ཆོས་ཀྱི་བདག་མེད་པ་རྟོགས་པ་ཞེས་ཟེར་ལ། བཀའ་བརྒྱུད་འདི་པའི་ཆོས་སྐད་ལ། ཤེས་པ་ཡུལ་མེད་དུ་གསལ་བ་༼ཤེས་པ་ཡུལ་མེད་དུ་གསལ་བ་ནི། ཆོས་ཐམས་ཅད་ཤེས་པས་བཏགས་ཙམ་ལས་རང་བདེན་དུ་གྲུབ་པ་མེད་ཅིང༌། ཆོས་ཐམས་ཅད་བཏགས་པ་ལས་མ་གྲུབ་པ་ཇི་ལྟ་བ་ཤེས་པ་ཉིད་ཀྱང་ལྟོས་དབང་གིས་རང་བདེན་དུ་མ་གྲུབ་པ་དེ་ལྟ་བ་ཉིད་ཀྱི་ཕྱིར། ཤེས་པ་ཉིད་གཟུང་ཡུལ་མེད་བཞིན་གསལ་རིག་ཏུ་འཆར་རུང་བ་ལྟར་ཤེས་པ་ཉིད་འཛིན་སེམས་མེད་བཞིན་སྣང་སྟོང་དུ་འོད་གསལ་བའི་ཤེས་པར་འཆར་རུང་བས་ཤེས་པ་ཡུལ་མེད་དུ་གསལ་བ་ཞེས་བྱའོ། །མཆན།༽ ཞེས་པའམ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གཞི་མེད་རྩ་བྲལ་དུ་རྟོགས་པ་ཞེས་འབྱུང་བ་ཡིན་ལ། དེ་ལྟར་དངོས་པོའི་ཆོས་ལྟར་སྣང་བ་ལ་དངོས་པོ་རང་རྒྱུད་པར་མ་གྲུབ་བཞིན་དུ་དངོས་ཆོས་ཇི་སྙེད་པར་སྣང་དུ་རུང་བར་རྟོགས་པ་དེའི་ཚེ་རྟེན་འབྲེལ་རྒྱུ་འབྲས་སུ་ཤར་བས། འཁོར་འདས་ཀྱི་ཆོས་ཐམས་ཅད་ལ་ཤ་མང་གི་སུལ་བཞིན་དུ་རྒྱུ་འབྲས་སོ་སོར་མ་འདྲེས་པར་བསླུ་བ་མེད་པའི་གནད་ལ་རྟོགས་པའི་མཁྱེན་པ་ཉི་མ་ལྟར་སྣང་བ་ཆེན་པོའི་འོད་རྒྱས་པས་དེའི་ཚེ་རྟེན་འབྲེལ་ལ་མངའ་བརྙེད་པ་ཞེས་བྱ་བ་དེ་འབྱུང་ངོ༌། །དེ་ཙ་ན་འཕྲལ་གྱི་བྱ་བ་བྱེད་པ་ཐམས་ཅད་ལའང་རྟེན་འབྲེལ་གྱི་ཁ་བསྒྱུར་ཅུང་ཟད་རེས་ཆོག་པས། རང་གཞན་གྱི་དོན་སྒྲུབ་པར་བྱེད་པའི་བྱ་བ་ཐམས་ཅད་ལ་མ་རྨོངས་པར་གཞན་དྲིང་ལ་མ་བལྟོས་པའི་ཤེས་བྱ་ཐམས་ཅད་ལ་རང་དབང་གིས་འཇུག་པའི་ཐམས་ཅད་མཁྱེན་པར་ཡང་འགྱུར་རོ། །གནད་འདི་ལྟ་བུ་མངོན་དུ་གྱུར་པ་ལ་བརྟེན་ནས་དཔལ་ཕག་མོ་གྲུ་པའི་སྲས་ཀྱི་ཐུ་བོ་འཇིག་རྟེན་གསུམ་མགོན་ལྟ་བུ་ལ་རྟེན་འབྲེལ་མཐར་ཕྱིན་འབྲི་གུང་པ་ཞེས་པར་གྲགས་པ་ལ། །རྣམ་པ་ཐམས་ཅད་མཁྱེན་པས་རང་གཞན་གྱི་དོན་སྒྲུབ་པའི་བྱ་གྲུབ་ཡེ་ཤེས་མངོན་དུ་བྱེད་པའི་ཐབས་ལའང་རྟེན་འབྲེལ་འདི་ཉིད་མངོན་དུ་བྱེད་དགོས་པས། དཔལ་ལྡན་འབྲུག་པ་དང་ཚལ་པ་བཀའ་བརྒྱུད་སོགས་ཀྱིས་རྟེན་འབྲེལ་ཕྲ་རྒྱས་ཀྱི་ཁྲིད་ཅེས་རྩལ་དུ་བཏོན་ནས་ཉམས་སུ་བཞེས་པ་ཡིན་ནོ། །སྟོང་ཉིད་རྒྱུ་འབྲས་སུ་ཤར་བའི་རྟེན་འབྲེལ་གྱི་རྟོགས་པ་ཐོབ་པ་ལའང་རྒྱུ་འབྲས་ཀྱི་རྟེན་འབྲེལ་སྟོང་ཉིད་དུ་རྟོགས་པའི་རྟེན་འབྲེལ་འཆར་དགོས་ལ། རྟེན་འབྲེལ་དེ་བླ་མའི་མོས་གུས་ཀྱི་རྟེན་འབྲེལ་ལ་རག་ལས་པས། རྟེན་འབྲེལ་འཆར་བར་འདོད་པས་ཀྱང་བླ་མ་ལ་མོས་གུས་ཕྱིན་ཅི་མ་ལོག་པའི་རྟེན་འབྲེལ་བསྒྲིག་དགོས་སོ། །
དེས་ན་རྒྱུ་འབྲས་ཀྱི་རྟེན་འབྲེལ་སྟོང་ཉིད་དུ་རྟོགས་པའི་རྗེས་སུ་སྟོང་ཉིད་རྒྱུ་འབྲས་ཀྱི་རྟེན་འབྲེལ་དུ་འཆར་བའི་རྟེན་འབྲེལ་དེ་ཇི་ལྟར་ཞེ་ན། དེའང་རྒྱུ་འབྲས་ཀྱི་ཆོས་ཐམས་ཅད་རྒྱུ་འབྲས་ཀྱི་དངོས་པོ་རང་མཚན་པར་བལྟས་ཏེ་དེ་ལྟར་རྟོགས་པའི་བློ་ཤེས་སྒྲིབ། དེ་ལ་བདག་ལྟ་ཆགས་སྡང་སོགས་ཕྱིན་ཅི་ལོག་པར་ཞེན་པའི་བློ་རྟོག་པ་ཉོན་སྒྲིབ། དེས་དགེ་མི་དགེའི་ལས་སྣ་ཚོགས་བསགས་པའི་རྟེན་འབྲེལ་གྱིས་ཐར་པ་དང་ཐམས་ཅད་མཁྱེན་པ་ཐོབ་པ་ལ་གེགས་བྱེད་པ་ཡིན་ཅིང༌། རྒྱུ་འབྲས་ཀྱི་ཆོས་ཐམས་ཅད་ལ་དངོས་པོ་དང་མཚན་མར་ལྟ་བའི་ཤེས་བྱའི་སྒྲིབ་པ་རྩད་ནས་ཆོད་ན། དེ་ལ་ཆགས་སྡང་སོགས་ཀྱི་བདེན་འཛིན་གྱི་ཉོན་སྒྲིབ་རང་སར་གྲོལ་བས། རྗེ་སྒམ་པོའི་ཞལ་ནས། བཀའ་གདམས་ཀྱི་བླ་མ་རྣམས་ཀྱི་གསུང་རབ་སྤྱིའི་གྲགས་པ་དང་བསྟུན་ནས། ཉོན་སྒྲིབ་སྔོན་ལ་སྤངས་ནས་ཤེས་སྒྲིབ་རྗེས་ལ་སྤོང་བར་གསུངས་ཀྱང༌། བླ་མ་མི་ལའི་མན་ངག་ལྟར་ན། ཤེས་སྒྲིབ་སྔོན་ལ་སྤངས་ནས་ཉོན་སྒྲིབ་རྗེས་ལ་སྤོང་བ་ཡིན་ཅེས་གསུངས་པའི་གནད་ཀྱང་དེ་ལྟར་ཡིན་ནོ། །དེས་ན་འཕགས་པ་ཀླུས། ཇི་སྐད་དུ། ཉོན་མོངས་ཤེས་བྱའི་སྒྲིབ་པ་ཡི། །མུན་པའི་གཉེན་པོར་སྟོང་པ་ཉིད། །མྱུར་དུ་ཐམས་ཅད་མཁྱེན་འདོད་པས། །དེ་ནི་ཅི་སྟེ་སྒོམ་མི་བྱེད། །དངོས་གང་སྡུག་བསྔལ་སྐྱེད་བྱེད་པ། །དེ་ལས་འཇིགས་པ་སྐྱེ་འགྱུར་ན། །སྟོང་ཉིད་སྡུག་བསྔལ་ཞི་བྱེད་པ། །དེ་ལས་འཇིགས་པ་ཇི་ལྟར་སྐྱེ། །ཞེས་དང༌། རྒྱལ་བའི་ཡུམ་ལ་སོགས་པ་ལས། དངོས་པོའི་འདུ་ཤེས་ཅན་ལ་ནི་རྗེས་སུ་མཐུན་པའི་བཟོད་པ་ཡང་མེད་ན་མྱ་ངན་ལས་འདས་པ་ནི་ལྟ་ཅི་སྨོས། ཞེས་བྱ་བ་དང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཡུམ་འདི་ཉིད་ལ་བསླབ་པར་བྱའོ་ཞེས་བྱ་བ་ལ་སོགས་པ་འབྱུང་བས། རྒྱུ་འབྲས་ཀྱི་རྟེན་འབྲེལ་ཐམས་ཅད་སྟོང་ཉིད་དུ་རྟོགས་པ་ན་སྲིད་ཞི་གཉིས་ལ་མི་གནས་པའི་མྱང་འདས་ཐོབ་ཅིང༌། དེ་ལྟར་མ་རྟོགས་པའི་མ་རྒན་སེམས་ཅན་རྣམས་ལ་སྙིང་རྗེ་བཟོད་མེད་དུ་སྐྱེས་ནས་ལྷག་པར་ཡང་བརྩོན་པ་ཇེ་ཆེར་རྒྱས་པ་ཞིག་འོང་བ་ཡིན། གཞན་ཡང་ཆོས་རྣམས་ཆོས་ཀྱི་ཉིད་སྟོང་པ་ཉིད་ཡིན་ཅིང༌། སྟོང་པ་ཉིད་ཀྱི་རང་བཞིན་དེ་ལ་གཡོ་བ་མེད་བཞིན་འཁོར་འདས་ཀྱི་རྒྱུ་འབྲས་སོ་སོར་བསླུ་མེད་དུ་འབྱུང་རུང་བས། དེ་ལྟའི་རྟེན་འབྲེལ་ཁོང་དུ་ཆུབ་པར་བྱས་ནས་འཁོར་བ་སྤང་བ་དང་མྱང་འདས་སྒྲུབ་པའི་རྟེན་འབྲེལ་མངོན་དུ་གྱུར་པའི་ཀུན་མཁྱེན་ཡེ་ཤེས་ཐོབ་པར་བྱ་བའི་ཆེད་དུ་སྟོང་ཉིད་རྒྱུ་འབྲས་སུ་འཆར་བའི་རྟེན་འབྲེལ་ཁོང་དུ་ཆུད་པ་ལ་བསླབ་པར་བྱའོ། །
དེས་ན་རྒྱུ་འབྲས་སྟོང་ཉིད་དང་སྟོང་ཉིད་རྒྱུ་འབྲས་སུ་རྟོགས་པའི་ཤེས་རབ་སྐྱེ་བ་ལའང་དེའི་ཆེད་དུ་མཆོད་སྦྱིན་གཏོང༌། ཚུལ་ཁྲིམས་བསྲུང༌། བཟོད་པ་བསྒོམ། བརྩོན་འགྲུས་བརྩམ། བསམ་གཏན་ལ་མཉམ་པར་བཞག་པའི་བསོད་ནམས་ཀྱི་ཚོགས་བསགས་པ་ལས་འབྱུང་གི །བསོད་ནམས་ཀྱི་ཚོགས་མ་བསགས་པར་དེ་ལྟའི་རྟོགས་པ་དང་ཤེས་རབ་མི་སྐྱེ་བས། དེ་ཡང་མཆོད་པའི་གནས་ནི་ཡོན་ཏན་གྱི་ཞིང་གི་སྐྱབས་གནས་རྣམས་ཡིན་ཅིང༌། སྦྱིན་པའི་གནས་ནི་རང་ལ་ཕན་བཏགས་པའི་ཕ་མ་དྲིན་ཅན་སྡུག་བསྔལ་གྱིས་མནར་བ་རྣམས་ཡིན་ལ། ཡོན་ཏན་གྱི་ཞིང་ལའང་མངོན་མཐོ་དང་ངེས་ལེགས་སྒྲུབ་པའི་སྐྱེ་འཕགས་སངས་རྒྱས་ཀྱི་འཁོར་རྣམ་བཞིར་གཏོགས་པའི་དགེ་འདུན་དང༌། ཐ་ན་དཀོན་མཆོག་ལ་སྐྱབས་སུ་འཛིན་པ་ཡན་ཆད་ཡིན་ལ། དེའང་ཐེག་པ་གསུམ་དང་ཐེག་པ་དགུ་ལ་གནས་པའི་གང་ཟག་རྣམས་དང༌། གྲུབ་མཐའ་སྨྲ་བ་བཞི་དང༌། ཉན་ཐོས་སྡེ་པ་བཅོ་བརྒྱད་ཐམས་ཅད་ཀྱང་མཆོད་པའི་ཞིང་ལ་མཆོག་དམན་མེད་པ་ཡིན་ཏེ། སྟོན་པའི་རྗེས་སུ་ཞུགས་པ་ཐམས་ཅད་ཀྱང་སངས་རྒྱས་ཀྱི་སར་འགྲོ་བའི་གང་ཟག་ཡིན་པའི་ཕྱིར། དེས་ན་ཉན་ཐོས་སྡེ་པ་བཅོ་བརྒྱད་ཀྱི་སྡེ་པ་སུའི་སྒོར་ཞུགས་ཀྱང་རྣམ་གྲོལ་ཐོབ་པ་ལ་ཁྱད་པར་མེད་ཅིང༌། སྡེ་པའི་ཁྱད་པར་ནི་སློབ་དཔོན་དང་དགོན་གནས་དང༌། ཡུལ་དུས་ཀྱི་འདུལ་བའི་གནང་བཀག་གི་སྤྱོད་པ་མི་འདྲ་བ་ཙམ་གྱིས་ཕྱེ་བ་ལས་རྣམ་གྲོལ་གྱི་ཐབས་ཤེས་ཀྱི་བསགས་སྦྱོང་གི་གནད་ལ་མི་མཐུན་པ་ཡང་མེད་དོ། །དཔེ་དེ་བཞིན་དུ་ཐེག་པ་གཞན་གྱི་ཆོས་ཚུལ་ཀྱང་དེ་དང་འདྲ་ལ། དེས་ན་ཀརྨ་པ་ཆོས་གྲགས་རྒྱ་མཚོའི་ཞལ་ནས། བོད་འདིར་ཆོས་ལུགས་ཐམས་ཅད་སྤྱིར་སངས་རྒྱས་པ། སྒོས་ཐེག་ཆེན་པ། ཁྱད་པར་གསང་སྔགས་པའི་བསྟན་པ་འབའ་ཞིག་གཙོ་ཆེ་བས། སངས་རྒྱས་སྒྲུབ་པའི་བསྟན་པ་ལ་ནང་མི་མཐུན་པ་མེད། ད་ལྟ་ས་སྐྱ་པ། ཇོ་ནང་པ། ཞྭ་ལུ་བ། བོ་དོང་པ། དགེ་ལྡན་པ། རྭ་སྒྲེང་བ་སྟེ་བཀའ་གདམས་པ༌། གསང་ཕུ་པ། སྒམ་པོ་པ། མཚུར་ཕུ་པ། འབྲི་སྟག་འབྲུག་གསུམ་ཞེས་པ་སོགས་བརྒྱུད་པ་ཐ་དད་པ་རྣམས་ནི་ཆོས་བརྒྱུད་སོ་སོའི་དོན་མིན། དགོན་པའི་གྱེས་ཚུལ་གྱི་བྱ་ཆ་ཆོས་སྤྱོད་ཞྭ་ཐབས་ཀྱི་ཡུལ་ལུགས་མི་གཅིག་པའི་སྲོལ་སོ་སོ་བ་ཡིན། དེ་ཙམ་མི་གཅིག་པས་སངས་རྒྱས་ཀྱི་བསྟན་པ་མི་གཅིག་པར་མི་འགྱུར་བས། ཐམས་ཅད་ཀྱང་སངས་རྒྱས་ཀྱི་བསྟན་པ་རྣམ་དག་ཁོ་ནར་གནས་པས་བསོད་ཚོགས་བསགས་པའི་མཆོད་པའི་ཡུལ་དམ་པར་གྲུབ་བོ་ཞེས་གསུངས་ལ། རང་རེའི་མཆོད་ཚོགས་ཀྱི་བསོད་ནམས་བསགས་པ་ཡང་རང་ཉིད་ལ་མངོན་མཐོ་དང་ངེས་ལེགས་ཀྱི་བདེ་བ་བསྒྲུབ་པའི་ཆེད་ཡིན་པས། མཆོད་ཡུལ་གྱི་ཞིང་དུ་གྱུར་ཚད་ལ་བདག་གཞན་མི་འབྱེད་པར་བསོད་ཚོགས་བསགས་དགོས་ཏེ། བདག་གཞན་ཕྱེས་ནས་གཞན་ཕྱོགས་ལ་བསོད་ཚོགས་མ་བསགས་ན་རང་ཉིད་ཀྱིས་མངོན་མཐོ་ངེས་ལེགས་ཀྱི་ཕན་བདེའི་སྲོག་བཅད་པར་འགྱུར་བའི་ཕྱིར་ཏེ། དཔེར་ན་བོད་པ་ལྟ་བུའི་གང་ཟག་ཅིག་རྒྱ་ནག་ཏུ་ཕྱིན་ནས་རྒྱ་ནག་གི་ཡུལ་གཞན་ཕྱོགས་སུ་བཅད་ནས་ཞིང་ལས་སོགས་འཚོ་བའི་རྩོལ་བ་མ་བྱས་ན་ལྟོ་གོས་ཀྱི་རྐྱེན་དབང་གིས་སྲོག་ཆད་པར་འགྱུར་བ་བཞིན་ནོ། །
འོ་ན་བོད་འདིར་བོན་པོ་སོགས་ཀྱི་ཆོས་ལུགས་ཀྱང་སྣང་བས་མཆོད་པའི་ཞིང་ཅང་ཡིན་ནམ་སྙམ་ན། གྲུབ་མཐས་བློ་ཁ་མ་བསྒྱུར་བ་ལ་བལྟོས་ན་གྲུབ་མཐས་བློ་ཁ་བསྒྱུར་བ་རྣམས་མཆོད་གནས་ཀྱི་ཞིང་མཆོག་ཡིན་ཏེ། ཐར་པའི་ལམ་མི་འཚོལ་བའི་གང་ཟག་ལ་བསྟོས་ན་ཐར་ལམ་འཚོལ་བའི་གང་ཟག་མཆོག་ཏུ་གསུང་རབ་ནས་བཤད་པའི་ཕྱིར། ཇི་སྐད་དུ། མུ་སྟེགས་ཅན་ལ་སྨད་མི་བྱ། །རྣམ་པར་སྣང་མཛད་རིང་བའི་རྒྱུ། །ཞེས་འབྱུང་བ་ལྟར་རོ། །འོ་ན་བོན་པོ་ལྟ་བུ་མཆོད་གནས་དེའི་འཚོ་བ་ལ་བསྟེན་ནས་འཁོར་བ་དང་ངན་སོང་གི་ལས་བསགས་ཏེ་རང་གཞན་ལ་དོན་མ་ཡིན་པ་དུ་མ་བསྐྱེད་པར་འགྱུར་རོ་སྙམ་ན་ནི། དེ་ལྟར་ན་མཆོད་པའི་ཞིང་བོན་པོར་མ་ཟད། གསང་སྔགས་གཉིས་མེད་ཀྱི་རྒྱུད་དུས་འཁོར་བའི་བསྟན་པ་འབའ་ཞིག་མཆོད་པའི་ཞིང་དུ་བཟུང་ནས་བསོད་ནམས་བསགས་པ་ནའང་དུས་འཁོར་བ་དེས་འཚོ་བ་དེ་ལ་བརྟེན་ནས་ལས་ངན་བསགས་པའི་རྒྱུར་འགྱུར་ནས། དུས་འཁོར་བ་དེ་ལ་གུས་པ་ཆེན་པོས་ཡིད་ཀྱིས་སྤྲུལ་ནས་མཆོད་པར་བྱེད་ཀྱི། ལུས་ངག་གི་ཞབས་ཏོག་དང་རྙེད་བཀུར་སོགས་ཀྱི་བསོད་ནམས་བསགས་པ་བཏང་སྙོམས་སུ་བཞག་གོ། །འོ་ན་བོད་འདིར་ཡང་སངས་རྒྱས་ཀྱི་བསྟན་པའི་མཆོག་ལྟ་བ་དབུ་མ་པ་དང༌། སྤྱོད་པ་གསང་སྔགས་པར་ཁས་འཆེས་བཞིན་དུ་ལྟ་བ་དབུ་མ་པ་དང་སྤྱོད་པ་གསང་སྔགས་ལས་ལོག་པར་སྒྲུབ་པའི་མཆོད་པའི་ཡུལ་ཆེས་སྟོབས་དང་ལྡན་པ། སྒོ་རགས་ལ་མང་ཞིང་འཕེན་པ་དུ་མ་འདུག་པ་མཆོད་པར་མི་རིགས་སོ་སྙམ་ན། དེ་ལྟར་སྨྲ་བ་ཡོད་ཀྱང་ཕན་ཚུན་ཕྱོགས་ཞེན་གྱིས་ཆོས་བརྒྱད་ཀྱི་བསྙད་འདོགས་སུ་སྨྲ་བ་ལས་མི་བསླུ་བའི་ཚིག་མ་ཡིན་པའི་ཕྱིར། ཚིག་དེའི་རྗེས་སུ་འཇུག་ནས་དམ་པ་དེ་དག་ལ་བསོད་ཚོགས་ཀྱི་རྒྱུན་གཅོད་པར་བྱེད་རིགས་པ་མ་ཡིན་ནོ། །རྣམ་པ་གཅིག་ཏུ་ན་རང་རེས་ཆོས་དང་གང་ཟག་གི་ལྟ་སྤྱོད་ལོག་མ་ལོག་རྟོགས་པའི་ཆོས་ཀྱི་སྤྱན་དང་མི་ལྡན་པས་དེ་ལོག་མ་ལོག་ལ་ངེས་པར་རང་སྟོབས་ཀྱིས་འདྲེན་ནུས་པ་མ་ཡིན་པས། གང་ཟག་དམ་པ་རྣམས་ལ་ལོག་པར་མི་ལྟ་བར་དག་སྣང་གི་རྗེས་སུ་འབྲངས་ནས་མོས་པ་སྦྱོང་རིགས་པ་ཡིན་ཏེ། བཤེས་གཉེན་ཆེན་པོ་པོ་ཏོ་བས། ད་ལྟ་བོད་ན་ཡོད་པའི་ཆོས་ལུགས་འདི་ཀུན་ལ་བྱང་གྲོལ་གྱི་རྒྱུར་སོང་མ་སོང་འགའ་འགའ་མཆིས་སྙམ་པའི་ནུབ་རྨི་ལམ་ལ། ཁང་པ་ཆེན་པོ་སྒོ་དུ་མ་ཡོད་པ་ཞིག་ལ་མི་མང་པོ་རྒྱུ་འགྲུལ་བྱེད་བདོ་བ་རྨིས་པས། ཕྱིར་ནང་གཉིད་སད་པ་ན་བོད་ཀྱི་ཆོས་ལུགས་འདི་ཐམས་ཅད་ཆོས་ཀྱི་སྟོན་ཚུལ་མི་འདྲ་བ་ཙམ་མ་གཏོགས་ཐམས་ཅད་བྱང་གྲོལ་ཐོབ་པའི་རྒྱུར་གཅིག་པར་འདུག་སྙམ་པའི་དད་པ་སྐྱེས། ཞེས་གསུངས་པ་དང༌། ཡང་པོ་ཏོ་བའི་ཞལ་ནས། དྭགས་པོ་ལྷ་རྗེའི་ཕྱག་རྒྱ་ཆེན་པོ་སྐད་པ་དེ་མདོ་ཏིང་འཛིན་རྒྱལ་པོའི་དོན་ཡིན་ཟེར།མདོ་སྡེ་དེ་ཀུན་ཏུ་ཆོས་ཐམས་ཅད་མཉམ་པ་ཉིད་ཁོ་ནར་བཤད་གདའ་པས། ས་བརྒྱད་པ་ཡན་ལ་འཁོར་འདས་ཀུན་ལ་མཆོག་དམན་མེད་པར་མཉམ་ཉིད་ཀྱི་གཟིགས་པ་ཡོད་པར་གདའ། ཁོ་བོ་ནི་དྭགས་པོའི་ལུགས་ལ་དད་པར་ཡང་མི་བྱ། སྨད་པར་ཡང་མི་བྱ། རྗེས་སུ་འཇུག་པར་ཡང་མི་བྱ་ཞེས་གསུངས་པ་དང༌། པོ་ཏོ་བའི་དཔེ་བུམ་སྔོན་མོ་ལས། རྒྱ་ནག་ཧཱ་ཤང་གི་ལྟ་སྒོམ་སྐད་པ་ཀུན་ཀྱང་སྨད་པར་མི་འོས་ཏེ་སངས་རྒྱས་ཀྱི་བསྟན་པ་ཡིན་པར་གདའ། རྒྱ་ནག་ཧཱ་ཤང་གི་མཁན་པོ་དེ་སངས་རྒྱས་བཅོམ་ལྡན་འདས་ཀྱི་དངོས་སློབ་གནས་བརྟན་བ་ཀུ་ལ་ནས་བརྒྱུད་པའི་ཐེག་པ་ཆེན་པོའི་ཆོས་ཕྱིའི་རྒྱ་མཚོའི་མཐའ་ལ་སོང་ནས་སླར་རྒྱ་ནག་ཏུ་འགྱུར་བའི་བརྒྱུད་པ་བདུན་ཚིགས་པ་དེ་ཡིན་པར་སྣང༌། ཞེས་གསུངས་ལ། དེས་ན་རྒྱ་མ་སངས་རྒྱས་དཔོན་སྟོན་གྱི་ཞལ་ནས། འོགས་ཁུགས་པ་ལྷས་བཙས་གསང་སྔགས་ལ་བསྟེན་ནས་མི་དགེ་བའི་ལས་ཅི་ཡང་བསགས་པས་འཆི་ཁར་ངན་སོང་དུ་སྐྱེ་དོགས་པའི་སྨྲེ་སྔགས་ཐོན་པ་དང༌། རྗེ་མར་པ་ཡང་ཚེ་ཧྲིལ་མི་དགེ་བའི་ལས་བྱས་ནས་འཆི་བར་འགྱོད་ནས་བཀའ་གདམས་ཀྱི་ཆོས་ལ་སྨོན་པ་ཤོར་ཅེས་པ་དང༌། ཚོགས་མ་བསགས་པ་རྣམས་དྭགས་པོ་ལྷ་རྗེ་དང་འབྲི་གུང་པ་སོགས་ཕྱག་རྒྱ་པའི་ཆོས་དང་གང་ཟག་ལ་དད་པ་ནི་སྐྱབས་གནས་མིན་པ་ལ་མོས་པ་ལོག་པའི་དད་པ་ཡིན་ཅེས་གསུངས་པ་དང༌། ས་པཎ་གྱིས་དྭགས་པོ་པ་ལ་དད་པ་བྱེད་པ་རྣམས་ལ་ཟུར་ཟ་བའི་ཆེད་དུ། ཆོས་ངན་པ་ལ་མོས་པ་དང༌། །བླ་མ་ངན་ལ་དད་པ་ནི། །མ་དག་པ་ཡི་དད་པར་གསུངས། །ཞེས་པའི་བསྟན་བཅོས་མཛད་པ་སོགས་ནི་སྐྱེས་བུ་དམ་པ་དེ་དག་གིས་སེམས་ཅན་འདྲེན་པའི་ཐབས་སུ་དམིགས་ཀྱིས་བསལ་བར་གང་ཟག་དེ་དང་དེའི་དད་པ་དེ་དགག་བྱར་དགོས་པའི་ཐར་ལམ་གྱི་གནད་ཆེན་པོ་ཞིག་གཟིགས་ནས་གསུངས་པ་ཡིན་གྱི། དེ་ལྟར་གསུངས་པ་དེ་སྤྱིར་བཏང་ལ་དྭགས་བརྒྱུད་པ་སོགས་ཀྱི་ཆོས་དང་གང་ཟག་ལ་དད་པ་ཟློག་པའི་ཆེད་དུ་གསུངས་པ་མ་ཡིན་ཏེ། སེམས་ཅན་གྱི་ཁམས་དང༌། དབང་པོ་དང༌། མོས་པ་དང༌། དེ་དག་འདུལ་ཚུལ་གྱི་བླ་མའི་ཕྲིན་ལས་ཀྱང་མཐའ་ཡས་པས་གདུལ་བྱ་མི་འདྲ་བ་སྣ་ཚོགས་པ་ལ་དགོངས་ཏེ་གསུངས་པའང་མཐའ་ཡས་པའི་ཕྱིར། དཔེར་ན། གསུང་རབ་ལ་ལ་ནས་སྦྱིན་པ་ལ་དད་པ་ཆེས་པ་བྱང་གྲོལ་གྱི་གེགས་སུ་སོང་བ་ན་སྦྱིན་པ་ལ་སྨད་ནས་ཚུལ་ཁྲིམས་ལ་དད་པ་ཆེས་བསྔགས་པ་དང༌། ལ་ལ་ནས་ཚུལ་ཁྲིམས་ལ་དད་པ་ཆེས་པ་བྱང་གྲོལ་གྱི་གེགས་སུ་སོང་བ་ན་ཚུལ་ཁྲིམས་ལ་ཆེས་སྨད་ནས་སྦྱིན་པ་ལ་དད་པ་ཆེས་བསྟོད་པ་ལྟ་བུ་གང་ཟག་གི་བསམ་པ་ལ་བལྟོས་ནས་གསུངས་པ་ཡིན་གྱི། དོན་ལ་སྦྱིན་པ་དང་ཚུལ་ཁྲིམས་གཉིས་ཀ་ལ་སྨད་པར་བྱ་བའི་འོས་མ་ཡིན་པ་བཞིན་ནོ། །
དེས་ན་བླ་མ་བསྟེན་པའི་ཆེད་ཀྱི་ཚུལ་ཁྲིམས་བསྲུང་བ་ལའང༌། ཚུལ་ཁྲིམས་བསྲུང་བའི་ཡུལ་ནི་འགྲོ་བ་དང་མི་འགྲོ་བའི་སེམས་ཅན་ཐམས་ཅད་ལ་ཡིན་པས། ཚུལ་ཁྲིམས་ནི་རང་གཞན་ཐམས་ཅད་གནོད་པ་སྤང་ཞིང་བདེ་བ་སྒྲུབ་པར་བྱེད་པའི་ལས་ཡིན་ཅིང༌། ལས་དེའི་འབྲས་བུའང་རང་གཞན་སྡུག་བསྔལ་གྱིས་གདུང་བ་ཐམས་ཅད་དང་བྲལ་བས་བདེ་བ་དང་སིམ་པ་སྐྱེད་པར་བྱེད་པ་ཡིན་ལ། དེས་ན་མི་འགྲོ་བ་སྣོད་ཀྱི་འཇིག་རྟེན་ས་རྡོ་སོགས་ལའང་སྡང་དབང་གིས་ཤིང་མེར་བསྲེགས་པ་སོགས་བྱས་ནའང་དེའི་དབང་གིས་འབྲས་བུ་མགལ་སྡུམ་སོགས་ཀྱིས་གང་བའི་གནས་སུ་སྐྱེ་བ་དང༌། མཚོ་དང་མེ་ཏོག་སོགས་ལ་ཆགས་ནས་དེ་དག་རང་གིར་བྱེད་པའི་ཆེད་དུ་རྐུ་འཕྲོག་གི་ལས་བསགས་པས། མཚོ་དང་མེ་ཏོག་གི་ཁྲོད་དེ་ཉིད་དུ་དམྱལ་བ་དང་ཡི་དྭགས་སོགས་ཀྱི་འཁྲུལ་སྣང་ཤར་ནས་སྐྱེ་བ་ལེན་པར་གསུངས་ལ། འགྲོ་བ་སྣོད་ཀྱི་འཇིག་རྟེན་ནི་འགྲོ་བ་རིགས་དྲུག །སྐྱེ་གནས་བཞིས་བསྡུས་ཀྱི་སེམས་ཅན་ཐམས་ཅད་ལ་བདག་གཞན་དུ་ཕྱེས་ནས། ལ་ལ་ལ་གནོད་པ་སྲུང་ཞིང་ཕན་བདེས་བསྐྱངས། ལ་ལ་ལ་ཕན་བདེ་འགོག་ཅིང་གནོད་པ་སྒྲུབ་པའི་ཡུལ་དུས་ཀྱི་ངེས་བཟུང་གིས་ཚུལ་ཁྲིམས་བསྲུངས་ནའང་ཚུལ་ཁྲིམས་མ་དག་པར་འགྱུར་ཞིང༌། གནོད་པ་བསྲུང་ཞིང་ཕན་པ་འདོགས་པ་ལའང་གནདོ་པ་ཕྱོགས་རེ་བསྲུང་ཞིང་ཕན་པ་ཕྱོགས་རེ་སྒྲུབ་པའི་ཚུལ་ཁྲིམས་ནི་ཡོངས་སུ་དག་པར་མི་འགྱུར་བས། ཡུལ་དུས་ཡན་ལག་སོགས་ངེས་པ་ལྔ་བྲལ་གྱི་ཚུལ་ཁྲིམས་བསྲུང་དགོས་ཏེ། དེ་ལྟར་བསྲུང་དགོས་པའི་རྒྱུ་མཚན་ཀྱང༌། མཁའ་མཉམ་གྱི་སེམས་ཅན་རིས་མེད་པ་འདི་དག་ནི་བདེ་བ་འདོད་ཅིང་སྡུག་བསྔལ་མི་འདོད་པར་མཚུངས་ལ། བདེ་བའི་རྒྱུ་ནི་དགེ་བ་དང་སྡུག་བསྔལ་གྱི་རྒྱུ་ནི་མི་དགེ་བ་ཡིན་པས། རིས་མེད་པའི་སེམས་ཅན་ཐམས་ཅད་ལ་བདེ་བའི་རྒྱུ་དགེ་བའི་སྤྱོད་པའང་རིས་མེད་པར་བསྒྲུབ་ཅིང་མི་དགེ་བའི་སྤྱོད་པའང་རིས་མེད་པར་སྤོང་བའི་ཚུལ་ཁྲིམས་བསྲུང་དགོས་པའི་ཕྱིར། གང་དུ་སེམས་ཅན་སུས་དགེ་བ་བྱེད་པ་ལ་སངས་རྒྱས་ཀྱི་བསྟན་པ་དར་བས་དགའ་བ་དང་སྤྲོ་བས་རྗེས་སུ་ཡི་རང་བ་དང༌། གང་དུ་སེམས་ཅན་སུས་མི་དགེ་བ་བྱེད་པ་ལའང་སངས་རྒྱས་ཀྱི་བསྟན་པ་ཉམས་པས་ཡིད་ལ་གཅགས་ནས་དེ་དག་གི་སྡིག་པ་སྦྱོང་བའི་ཆེད་ཀྱི་དགེ་བ་ཆོས་སྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་བསྲུངས་པའི་བསོད་ནམས་ཀྱི་ཚོགས་གསོག་དེ་ལས་ལྷག་པའི་བླ་མ་མཉེས་པའི་མཆོད་ཚོགས་ཆེ་བ་གཞན་མེད་དེ། བླ་མའི་ཕྲིན་ལས་ཀྱི་གཙོ་བོ་ནི་སེམས་ཅན་ཐམས་ཅད་བདེ་བ་དང་ལྡན་ཅིང་སྡུག་བསྔལ་དང་བྲལ་བར་མཛད་པ་ཁོ་ན་ལས་གཞན་དུ་མེད་པའི་ཕྱིར། དེས་ན་ཁ་ཅིག་ས་སྐྱ་པའི་བསྟན་པ་དར་ན་རྗེས་སུ་ཡི་རང་བསྒོམ་ཞིང༌། དགེ་ལྡན་པའི་བསྟན་པ་དར་ན་བཏང་སྙོམས་སུ་བྱེད་པ་ནི་བླ་མ་དམ་པ་བསྒྲུབས་པས་མཆོད་ཚུལ་ཕྱིན་ཅི་ལོག་ཏུ་སོང་བ་ཡིན་ཏེ། མངོན་མཐོ་དང་ངེས་ལེགས་ཀྱི་ཆེད་ལ་འཁྲུལ་བ་མེད་པའི་སྡིག་སྤོང་དགེ་སྒྲུབ་ཀྱི་ལེགས་པར་སྤྱད་པ་ཞིག་འདུག་ན་མིང་ཕྱི་རོལ་པར་བཏགས་ནའང་དོན་ལ་སངས་རྒྱས་པར་སོང་བ་ཡིན་ལ། སྡིག་སྒྲུབ་དགེ་སྤོང་གི་ཉེས་སྤྱོད་ཅིག་འདུག་ན་མིང་སངས་རྒྱས་པར་བཏགས་ནའང་དོན་ཕྱི་རོལ་པར་སོང་བ་ཡིན་པས་གང་ཟག་ལ་རིས་སུ་ཕྱེས་ནས་ཕན་གནོད་སོ་སོར་སྐྱེལ་བས་དམ་ཆོས་སྒྲུབ་པ་སྐད་ནི་འདུན་སོགས་བཞིས་འགྲོ་བའི་ལས་ཡིན་པའི་ཕྱིར། དེས་ན་བཀའ་གདམས་ཀྱི་དཔེ་བུམ་ལ་ལར། ཁྲ་ཚང་འབྲུག་ལྷ་སྐད་ཀྱི་བོན་པོ་དེས་མཛེ་ཕོ་རྣག་གི་ཐོ་ལུམ་དུ་སོང་བ་བརྒྱ་ཙམ་གྱི་གཡོག་བྱས་ཟེར། སེམས་ཅན་ལ་འཚེ་བ་སྤོང་ཞིང་ཕན་པ་བསྒྲུབས་ན་ཆོས་དཀོན་མཆོག་ལ་སྐྱབས་སུ་སོང་བ་མཚན་ཉིད་པའང་དེ་ཡིན། ཚུལ་ཁྲིམས་རྣམ་པར་དག་པ་བསྲུང་བའང་དེ་ཡིན་པས། དེ་ཀུན་བོན་པོར་མིང་བཏགས་ཀྱང་བནྡེའི་བཟང་ཤོས་སུ་སོང་བར་འདུག་ཅེས་གསུངས། ཞི་བྱེད་ལས་ནི་ཁྲ་ཚང་འབྲུག་ལྷ་ཡང་དམ་པ་སངས་རྒྱས་ཀྱི་སློབ་མར་བགྲངས་སྣང༌། དེའང་ཚུལ་ཁྲིམས་བསྲུང་བ་ལ་བརྟེན་ནས་བླ་མ་སྒྲུབ་པ་འདི་ལ། ཚུལ་ཁྲིམས་ནི་སྡིག་སྤོང་དགེ་སྒྲུབ་ཀྱི་ལས་ཡིན་པ་ལས། མཆོད་པའི་ཡུལ་སྐྱབས་གནས་དཀོན་མཆོག་གསུམ་དང༌། དྲིན་ཅན་གྱི་ཕ་མ་དང། གཞན་ཡང་ཆོས་དང་ཟང་ཟིང་གི་དྲིན་ཅན་དང༌། རྒན་རབས་སོགས་ལ་སྡིག་དང་མི་དགེ་བ་བསགས་ཤིང་ཕན་པ་དང་བདེ་བ་མ་བཏགས་པ་ལས་ཚུལ་ཁྲིམས་ལ་ཉམས་ཆག་ཆེ་བ་མེད་ལ། དེས་ན་མཆོད་ཡུལ་དེ་དག་གི་ལུས་ལོངས་སྤྱོད་འཁོར་སྙན་གྲགས་བདེ་འབྱོར་རྒྱས་པའི་ཞབས་ཏོག་བསྒྲུབ་ཅིང༌། དེ་དག་གི་ལུས་ལོངས་སྤྱོད་སྙན་གྲགས་སོགས་ལ་གནོད་པའི་བརྡེག་འཇོམས་རྐུ་འཕྲོག་བྱེད་པ་ལྟ་ག་ལ་ཞིག ཐ་ན་ཚིག་མི་སྙན་པ་དང་གནོད་པའི་སེམས་སྐད་ཅིག་མ་མི་བསྐྱེད་པའི་དྲན་ཤེས་བཞིན་གྱི་བག་ཡོད་ལ་གནས་ན་ཚུལ་ཁྲིམས་ཀྱི་མཆོག་དང་ཚུལ་ཁྲིམས་རྣམ་པར་དག་པར་འགྱུར་རོ། །
དེ་ཡང་ལུས་ངག་གི་ཚུལ་ཁྲིམས་ནི་རང་གཞན་གྱི་སེམས་ཀྱི་ཉོན་མོངས་པ་སྐྱེ་བའི་རྐྱེན་ཐམས་ཅད་འགོག་ཅིང་སྡོམ་པ་ཡནི་པས། མཆོད་པའི་ཡུལ་གཉེན་པོ་དེ་དག་གི་ཐུགས་ལ་ཆགས་སྡང་གི་རྟོགས་པ་འཁྲུངས་པའི་དམིགས་རྐྱེན་དུ་གྱུར་པའི་མི་དགེ་བའི་བྱ་བ་ཐམས་ཅད་བསྡམ་དགོས་ཏེ། ཐ་ན་ཡུལ་དེ་དག་གི་དྲུང་དུ་ཆགས་སྡང་སྐྱེ་བའི་གཞི་ཡུལ་ཡིད་འོང་ལ་སྲེད་པའི་འདོད་གཏམ་དང༌། བག་མེད་ལ་ཞུགས་པ་ངོ་ཚ་བའི་སྤྱོད་ལམ་གྱི་གཏམ་དང༌། ཡ་ང་བ་ཁ་ན་མ་ཐོ་བར་སྨྲ་བའི་རྒྱུ་སེམས་རྣམ་པར་གཡེང་བའི་གཏམ་ཙམ་ཡང་མི་བྱ་བར་མཆོད་ཡུལ་དེ་དག་གི་སྡིག་སྤོང་དགེ་སྒྲུབ་ཀྱི་ཐུགས་དགོངས་གོང་དུ་འཕེལ་བའི་ཆེད་ཀྱི་འདོད་ཆགས་མེད་པ་དང། ཞེ་སྡང་མེད་པ་དང་གཏི་མུག་མེད་པའི་དགེ་བའི་རྩ་བའི་བསམ་པས་ཀུན་ནས་བསླངས་པའི་བསམ་སྦྱོར་ལ་ལུས་ངག་ཞི་ཞིང་དུལ་བ་དགེ་བའི་སྤྱོད་ལམ་གྱིས་མཆོད་ཡུལ་གྱི་སེམས་རབ་ཏུ་དྭངས་ཞིང་མགུ་བའི་མཉེས་པ་མཆོག་ཏུ་གྱུར་པ་བསྒྲུབ་པར་བྱའོ། །ལྷག་པར་ཚུལ་ཁྲིམས་ལ་ནན་ཏན་དུ་བྱ་བ་འདི་ལ་རང་རེ་སོ་སོའི་སྐྱེ་བོ་ཉོན་མོངས་པ་མ་སྤངས་པ་ལ་ཉོན་མོངས་པ་ཆེས་སྟོབས་དང་ལྡན་པའི་དབང་གིས་ཚུལ་ཁྲིམས་བསྲུང་བའི་ཆེད་དུ་དྲན་ཤེས་ཀྱིས་ཇི་ལྟར་བཟུང་ཡང་ཉེས་སྐྱོན་མི་འབྱུང་བ་ཡེ་མི་སྲིད། ཉེས་ལྟུང་བྱུང་ན་དེ་ལས་ལྡང་བའི་ཐབས་ཀྱང་བཤགས་སྡོམ་གྱི་དགེ་རྩ་བྱེད་པ་ལས་ཐབས་གཞན་མེད། བཤགས་སྡོམ་གྱི་དགེ་རྩའང་དགེ་འདུན་དཀོན་མཆོག་མངོན་དུ་གྱུར་པའི་དཀོན་མཆོག་གསུམ་ལ་བརྟེན་ནས་བྱེད་དགོས་ལ། དགེ་འདུན་དཀོན་མཆོག་ཀྱང་རིས་མེད་པའི་བླ་མ་དང་དགེ་འདུན་དཀོན་མཆོག་ལ་བརྟེན་ནས་བྱེད་དགོས་པ་ལས། རིས་སུ་བཅད་ན་བསགས་སྦྱོང་གི་བྱ་བ་རྒྱུན་ཆད་པར་འགྱུར་ཏེ། དེ་ལྟར་མ་བྱས་པར་རང་རེ་དང་བསྔོ་བ་ཞྭ་ཐབས་གཅིག་པའི་བཀའ་སྲོལ་ཙམ་གྱི་དགེ་འདུན་ལས་མ་གཏོགས་པའི་བླ་མ་དང་དགེ་འདུན་གཞན་ལ་དད་པ་མི་འགྲོ་བས། དགེ་འདུན་རིས་མེད་ལ་བཤགས་སྡོམ་མི་བྱེད་པ་དེ་ལྟར་ན་རང་གི་སྲོལ་དཀའི་ཆོས་བརྒྱུད་དེ་ཡུལ་དུས་དེར་མེད་ན་རང་རྒྱུད་ཀྱི་ཉེས་ལྟུང་ལས་ལྡང་མི་ནུས་པའི་ཕྱིར་དང། མཐར་ཚེའི་དུས་བྱེད་པ་ནའང་འགྱོད་བཞིན་དུ་འཆི་དགོས་པའི་ཕྱིར་དང། དེར་མ་ཟད་ནམ་མཁས་ཁྱབ་ཚད་ཀྱི་དཀོན་མཆོག་གསུམ་མངོན་སུམ་དུ་དམིགས་ཏེ་དེ་ལ་བརྟེན་ནས་བསགས་སྦྱོང་བྱས་པས་བསགས་སྦྱོང་ཡོངས་སུ་རྫོགས་པར་མཐར་ཕྱིན་ཅིང༌། དེ་ལྟར་མ་བྱས་ན་བསགས་སྦྱོང་ཡོངས་སུ་རྫོགས་པར་མཐར་ཕྱིན་པར་མི་འགྱུར་ཏེ། དེ་ལྟའི་བསགས་སྦྱོང་བྱས་པས་སྐྱོན་མཐའ་དག་ཟད། ཡོན་ཏན་མཐའ་དག་རྫོགས་པའི་མི་གནས་པའི་བྱང་ཆུབ་ཐོབ་ལ། ཕྱོགས་ཆར་བཟུང་བའི་དགེ་འདུན་སོགས་དཀོན་མཆོག་ཉི་ཚེ་བ་ལ་བསགས་སྦྱོང་བྱས་པས་སྡིག་པ་ཉི་ཚེ་དག་ཅིང་བསོད་ནམས་ཀྱང་ཉི་ཚེ་ཐོབ་པས། དེ་ལྟའི་བསགས་སྦྱོང་གིས་ཚོགས་གཉིས་ཡོངས་སུ་རྫོགས་ཤིང་སྒྲིབ་གཉིས་ཡོངས་སུ་བྱང་བར་མི་འགྱུར་བའི་ཕྱིར། དེར་མ་ཟད་རང་རེས་གུས་པར་བྱ་བའི་བླ་མ་དང་དགེ་འདུན་ཉི་ཚེ་བ་ཞིག་ནི་ཇི་ལྟར་མང་ཡང་གངྒཱའི་ཀླུང་གི་བྱེ་སྙེད་ཙམ་ཡིན་ལ། དེ་ཙམ་གྱི་དགེ་འདུན་ནི་མཁའ་མཉམ་གྱི་དགེ་འདུན་ལ་བལྟོས་ན་ས་ཆེན་པོའི་རྡུལ་དང་སེན་མོའི་ཐོག་གི་རྡུལ་གྱི་ཁྱད་པར་ཙམ་ཡོད་པས། རང་རེའི་མཆོད་བྱའི་དགེ་འདུན་ཉི་ཚེ་བ་ལས་གཞན་པའི་དགེ་འདུན་ཐམས་ཅད་སྐྱབས་ཡུལ་ནས་དོར་བས་དེ་ཙམ་གྱི་དཀོན་མཆོག་སྤངས་པའི་ཕྱིར༌། དཀོན་མཆོག་གི་མགོན་སྐྱབས་དང་བྲལ་བར་ཡང་འགྱུར་རོ། །
ཡང་རང་རེས་དཀོན་མཆོག་ཉི་ཚེ་བ་མཆོད་ཅིང༌། ཁྱབ་པའི་དཀོན་མཆོག་སྤངས་པས་དཀོན་མཆོག་གི་ནང་དུ་མཁོན་གཞུག་ནས་བདག་གཞན་དུ་ཕྱེས་ནས་དགྲ་གཉེན་དུ་བཟུང་བའི་མི་དགེ་བའི་སྡིག་ལས་མི་ཟད་པར་སོང་བའི་ཕྱིར་སངས་རྒྱས་ཀྱི་བསྟན་པ་དང་མཇལ་བའི་གོ་སྐབས་མི་ཐོགས་པའི་ཆེས་སྐལ་དམན་དུ་ལྟུང་བར་འགྱུར་རོ། །དེས་ན་དཀོན་མཆོག་རིས་མེད་ལ་སྐྱབས་སུ་བཟུང་ནས་བསགས་སྦྱོང་བྱ་དགོས་སོ། །སྤྱིར་ཡང་ཆོས་དང་གང་ཟག་ཁ་འཛིན་གྱི་ཕྱོགས་ཞེན་ལ་བརྟེན་ནས་ཆོས་དང་གང་ཟག་གཞན་ལ་མ་དད་ཅིང་སྨོད་པར་བྱེད་པ་འདི་ནི་མཚམས་མེད་ཀྱི་ལས་ལས་ཀྱང་ཆེས་སྡིག་ལྕི་བར་གསུངས་ཏེ། དམ་པའི་ཆོས་སྤོང་བའི་ལས་ཡིན་པའི་ཕྱིར། དེས་ན་དམ་པའི་ཆོས་རྣམ་པར་དག་པ་ལ་ཆོས་རྣམ་དག་མ་ཡིན་ནོ་ཞེས་པ་དང༌། ཆོས་རྣམ་དག་མ་ཡིན་པ་ལ་ཆོས་རྣམ་དག་ཡིན་ནོ་ཞེས་པ་གཉིས་ཀའང་ཆོས་སྤོང་གི་ལས་སུ་ཁྱད་པར་མེད་ཅིང༌། གང་ཟག་དམ་པ་ལ་དམ་པ་མ་ཡིན་ནོ་ཞེས་སྐུར་པ་བཏབ་པ་དང༌། དམ་པ་མ་ཡིན་པ་ལ་དམ་པའོ་ཞེས་སྒྲོ་བཏགས་ནས་དེའི་རྗེས་སུ་འཇུག་སྟེ་མི་དགེ་བ་ལ་གཞོལ་བ་གཉིས་ཀའང་སྐྱབས་གནས་སྤོང་བའི་ལས་བསགས་པ་ཡིན་ལ། དཀོན་མཆོག་གསུམ་སྤངས་པའི་ལས་ཀྱི་སྒྲིབ་པས་ནི་དགེ་བའི་རྩ་བ་ཐམས་ཅད་གཅོད་པར་བྱེད་པ་དང། དགེ་བའི་རྩ་བ་ཆད་ན་ཐར་པ་ཐོབ་པ་ཡེ་མི་སྲིད་པར་གསུང་རབ་ནས་འབྱུང་བ་ལ་མཚམས་མེད་པ་ལྔ་སོགས་ཀྱི་ལས་གྲངས་མེད་པ་བྱས་ཀྱང་དེའི་རྒྱུད་ལ་དགེ་བའི་རྩ་བ་མ་ཆད་ན་ལས་ངན་དེ་དག་ལ་འཇིགས་ཤིང་སྐྲག་ནས་འགྱོད་པ་ཆེན་པོས་བཤགས་སྡོམ་ཚུལ་བཞིན་དུ་བྱས་པས་ལྷག་པར་ལས་ངན་ཅན་དེ་མྱུར་དུ་ཐར་པ་ཐོབ་པའི་རྐྱེན་དུ་འགྱུར་བའང་ཡོད་དོ། །གསུང་རབ་ནས་དགེ་རྩ་དངརིགས་ཆད་པའི་གང་ཟག་ཡོད་པར་གསུངས་པ་ལ། སེམས་ཙམ་པས་སྒྲ་ཇི་བཞིན་དུ་ཁས་ལེན་ཀྱང༌། དབུ་མ་པས་སྒྲ་ཇི་བཞིན་པ་མ་ཡིན་པར་བཞེད་པ་ཡིན་ཏེ། དམ་ཆོས་སོགས་དཀོན་མཆོག་སྤངས་པའི་ལས་ཅན་དེ་དག་དགེ་བའི་རྩ་བ་གཏན་གཅོད་པར་མི་ནུས་ཀྱང་མཚམས་མེད་ཀྱི་ལས་ཅན་སོགས་ལས་སྒྲིབ་ཆེ་བ་ལ་དགོངས་ནས། ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཡིན་ཅེས་དགོངས་ཏེ་གསུངས་པའོ་ཞེས་འཆད་དོ། །དེ་ལྟར་ཆོས་སྤོང་གི་ལས་དངོས་དེ་ཇི་ལྟ་བུ་ཞེ་ན། ཐེག་དམན་གྱི་ཆོས་ལ་མོས་པ་དག་གིས་བྱ་དཀའ་བའི་ཐེག་པ་ཆེན་པོའི་ཆོས་དམ་པའི་ཆོས་མ་ཡིན་ནོ་ཞེས་པ་དང༌། ཁྲུས་དང་གཙང་སྦྲ་སོགས་བྲམ་ཟེའི་ལུགས་ལྟར་སྤྱོད་པ་བྱ་སྤྱོད་ཀྱི་ཆོས་དང༌། གླུ་གར་དང་རོལ་མོ་སོགས་ཀྱི་འདོད་ཡོན་གྱིས་རྩེན་པ་བུད་མེད་ཀྱི་སྒྱུ་རྩལ་ལ་རོལ་པ་རྒྱལ་པོའི་ཚུལ་ལྟར་སྤྱོད་པ་རྣལ་འབྱོར་རྒྱུད་ཀྱི་ཆོས་དང༌། མིང་སྲིང་སོགས་བསྟེན་པ་གདོལ་བའི་ལུགས་ལྟར་སྤྱོད་པ་གསང་སྔགས་བླ་མེད་ཀྱི་ཆོས་དག་དམ་པའི་ཆོས་མ་ཡིན་ནོ་ཞེས་པ་དང། རྒྱུ་འབྲས་ཀྱི་ཐེག་ཆེན་ལ་མོས་པ་དག་གིས་ཉན་རང་གི་ཆོས་ནི་འཁོར་བ་ལས་ཐར་བའི་ཐབས་ཡིན་གྱི། བྱང་ཆུབ་ཆེན་པོ་ལ་འཇུག་པའི་ཆོས་མ་ཡིན་ནོ་ཞེས་སྡང་བས་སྨོད་དེ་འདོར་བ་ཡིན་པས། དེས་ན་དེང་སང་བོད་འདིར་ས་ཀར་རྙིང་གསུམ། ཇོ་དགེ་བོ་ཞལ། སྔགས་གསར་རྙིང༌། བཀའ་གཏེར་སུའི་ཆོས་ལུགས་ལའང་འདི་ལྟར་བལྟ་བར་བྱ་སྟེ། ཆོས་དེ་ཐམས་ཅད་གང་ཟག་ཐ་དད་པ་དུ་མའི་བློ་ཚོད་ལ་དཔགས་པའི་དགེ་ཚོགས་རྫོགས་བྱེད་སྒྲིབ་པའི་གཉེན་པོར་འགྱུར་བ་ཟབ་ཅིང་གནད་དུ་འགྲོ་བའི་ཆོས་ཡིན་པས། རང་རེའི་བློ་དང་མ་འཚམས་པའི་དབང་གིས་ཆེས་དད་པས་འཇུག་མི་ནུས་པར་ཉམས་སུ་ལེན་པའི་སྐལ་བ་མ་ཐོབ་ནའང་ཆོས་ཚུལ་དེ་དག་ལ་མི་དད་པར་མི་བྱ་སྟེ། བདག་དམ་ཆོས་ཟབ་རྒྱས་ངོ་མཚར་བ་འདི་ད་ལྟ་ཉམས་སུ་ལེན་པའི་སྣོད་དུ་མ་གྱུར་ཀྱང༌། ཕྱིན་ཆད་ཉམས་སུ་ལེན་པའི་སྣོད་དུ་གྱུར་ཏེ་ཆོས་འདིས་བདག་རྒྱུད་སྨིན་གྲོལ་དུ་གྱུར་ནས་ཆོས་འདིའི་སྣོད་དུ་མ་གྱུར་པ་རྣམས་ཀྱང་བདག་གིས་ཆོས་འདི་བསྟན་ནས་རྒྱུད་སྨིན་ཅིང་གྲོལ་ནུས་པར་གྱུར་ཅིག་ཅེས་བསམ་པ་སྦྱང་བཞིན་པར་དེ་ལྟར་འགྲུབ་པའི་སྨོན་ལམ་གདབ་པར་བྱའོ། །
འོ་ན་ཆོས་དེ་དམ་པའི་ཆོས་ཡིན་མིན་ཐེ་ཚོམ་ཟ་བའི་ཚེ་ཇི་ལྟར་བསམ་པར་བྱ་སྙམ་ན་འདི་ལྟར་བལྟ་སྟེ། སྤྱིར་དམ་ཆོས་ཡིན་མིན་དང་སྒོས་ཆོས་ཆོས་སུ་སོང་མ་སོང་ནི་གདུལ་བྱའི་རྒྱུད་ཀྱི་སྐལ་བས་རྟོགས་པ་མ་གཏོགས་ཆོས་ཀྱི་བསྟན་ཚུལ་གྱིས་ཆོས་ཡིན་མིན་དུ་མི་ཤེས་ཏེ། གང་ཟག་ཁ་ཅིག་ལ་ཆོས་ཀྱི་བསྟན་ཚུལ་ལ་མཚམས་མེད་སོགས་ཀྱི་ལས་བསྒྲུབ་པར་བསྟན་པས་ཐར་པ་མཆོག་གི་རྒྱུར་སོང་བའང་ཡོད་ལ། གང་ཟག་ཁ་ཅིག་ལ་སྟོང་ཉིད་སྙིང་རྗེའི་ལྟ་སྒོམ་བསྟན་པས་ཀྱང་ངན་སོང་གི་རྒྱུར་སོང་བའང་ཡོད་པས། དམ་པའི་ཆོས་གདུལ་བྱའི་ཁམས་དང་བསྟུན་ཏེ་འཆད་པས་གནད་དུ་འགྲོ་ཚུལ་སངས་རྒྱས་བཅོམ་ལྡན་འདས་ཁོ་ན་དང༌། དེའི་ཕྲིན་ལས་ལ་མངའ་བརྙེས་པའི་དགེ་བའི་བཤེས་གཉེན་རྣམས་ཀྱི་མཁྱེན་པ་ལས་མ་གཏོགས། རང་ཅག་རྣམས་ཀྱིས་ཆོས་ལ་ཐེ་ཚོམ་ཟ་བ་ན། གང་ཟག་གཟུ་ལུམ་དུ་སྨྲ་བ་དག་གི་ལུང་རིགས་ལྟར་སྣང་གི་རྗེས་སུ་འབྲངས་ནས་ཐེ་ཚོམ་གཅོད་པ་དང་སྒྲོ་འདོགས་ཆོད་པ་སྐད་བྱས་ནས། ཆོས་ཡིན་མིན་འབྱེད་ཅིང་རྟོགས་པ་ནི་སླར་ཡང་ཆོས་སྤོང་གི་ལས་ཆེར་བསགས་པའི་ཉེན་ཡོད་པའི་ཕྱིར། དེས་ན་རྟེན་ཅིང་འབྲེལ་བར་འབྱུང་བའི་ཆོས་རྣམས་ཀྱི་མཚན་ཉིད་དམ་ཆོས་ཉིད་ནི་དགེའམ་སྙམ་པའང་སྡིག་ཏུ་འགྲོ་བ་དང༌། སྡིག་གམ་སྙམ་པའང་དགེ་བ་ཡིན་པ་ཡོད་དེ། དཔེར་ན་བཅོམ་ལྡན་འདས་དུས་ཀྱི་འཁོར་ལོའི་ཞལ་བཞི་ལས། དངོས་སུ་རིག་བྱེད་བཞིའི་ཆོས་མིན་ལྟར་སྣང་བ་དེ་མུ་སྟེགས་བྱེད་ཀྱི་གདུལ་བྱ་སོགས་ལ་བསྟན་ཀྱང་དེ་ཉིད་རྣམ་གྲོལ་གྱི་རྒྱུ་དམ་པའི་ཆོས་སུ་སོང་ནས་མུ་སྟེགས་ཅན་ཐར་པར་ཁྲིད་པར་བྱེད་པར་སྐྱེ་བོ་རང་ག་བས་ཆོས་ཡིན་མིན་བསམ་བརྗོད་ཀྱི་རྟོགས་པས་ཁྱབ་པར་བྱ་བ་མིན་པའི་ཕྱིར། བདེ་མཆོག་གི་རྒྱུད་ལས། ཟབ་མོའི་ཆོས་ནི་སྟོན་པ་ལ། །གལ་ཏེ་མོས་པར་མ་གྱུར་ཀྱང༌། །སྨད་པ་དག་ཏུ་མི་བྱ་སྟེ། །ཆོས་ཉིད་བསམ་མི་ཁྱབ་དྲན་བྱ། །གང་ཕྱིར་བདག་གི་ཡུལ་མིན་པས། །བདག་གིས་ཆོས་ཉིད་མི་ཤེས་ཡིན། །རྫོགས་སངས་རྒྱས་དང་དེ་ཡི་སྲས། །བདག་ཉིད་ཆེན་པོ་རྣམས་ཀྱིས་མཁྱེན། །ཅེས་འབྱུང་བ་ལྟར་ཤེས་པར་བྱའོ། །
དེར་མ་ཟད་རང་གཞུང་གི་ཆོས་གྲུབ་པའི་མཐའ་དང་དེ་འཛིན་པའི་གང་ཟག་ལ་བརྟེན་ནས་རང་ཕྱོགས་བཟང་བ་དང་གཞན་ཕྱོགས་ངན་པར་འདོད་པའི་ཆགས་སྡང་གི་རྩོད་པ་ནི་རྩོད་པ་ཐམས་ཅད་ཀྱི་ནང་སྡིག་པ་ལྕི་ཤོས་སུ་གསུངས་པ་ཡིན་ཏེ། སངས་རྒྱས་ཀྱི་བསྟན་པར་འགྲོ་བའི་ཆོས་སྒྲུབ་པ་ཞིག་ཡིན་ཕྱིན། རང་གི་ཆོས་དང་གང་ཟག་ཇི་ཙམ་བཟང་བ་ཙམ་གྱིས་གཞན་གྱི་ཆོས་དང་གང་ཟག་ཐམས་ཅད་བཟང་པོར་བསྒྲུབས་ནས་ཆགས་སྡང་གི་རྩོད་པ་ཞི་བར་བྱེད་པ་ལས། རང་དང་རང་གི་ཕྱོགས་བཟང་བས་གཞན་ཕྱོགས་ཟིལ་གྱི་མནན་ཏེ་ངན་པར་གཞུག་པའི་ཆགས་སྡང་གི་རྩོད་པ་རྒྱས་ཤིང་འཕེལ་བར་བྱེད་པའི་ཚུལ་དེ་ནི་སངས་རྒྱས་ཀྱི་བསྟན་པ་མ་ཡིན་པ་ཙམ་དུ་མ་ཟད། བསྟན་པ་ལྟར་བཅོས་ནས་བསྟན་པ་ལས་ལོག་པར་སྒྲུབ་པའི་ཆོས་སྤོང་བའི་ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའོ་ཞེས་གསུངས་པའི་གང་ཟག་གི་ལས་ཉིད་དུ་སོང་བའི་ཕྱིར། མདོར་ན་ཆོས་དང་གང་ཟག་དམ་པ་བསྟེན་པའི་དགོས་པ་ནི་ཆགས་སྡང་སོགས་ཀྱི་རྩོད་པ་སྤངས་ཏེ་མངོན་མཐོ་དང་ངེས་ལེགས་སྒྲུབ་པའི་ཆེད་ཡིན་ལ། ཆགས་སྡང་གི་ཁ་འཛིན་གྱི་ཕྱིར་བསྟེན་ན་འཁོར་བ་དང་ངན་སོང་གི་རྒྱུར་བྱེད་པའི་ཕྱིར། བསྒྲུབ་བྱ་དང་སྒྲུབ་བྱེད་འགལ་བ་ཉིད་དུ་སོང་བས་ཉེས་པ་བླ་ན་མེད་པ་ཡིན་ནོ། །དེས་ན་བཀའ་གདམས་ལས། སྔོན་ཇོ་བོ་སྙེ་ཐང་ན་བཞུགས་པའི་དུས་བོད་སྟོན་རྣམས་འདུས་ནས་ཆོས་བགྲོ་བ་ལ་ཇོ་བོ་ཐུགས་དགྱེས་ཏེ་རང་ཅག་ཆོས་བགྲོ་བ་ལ་བལྟ་བར་འདོང་ངོ་གསུངས་ནས་གཟིགས་པར་བྱོན་པས། ཁུ་སྟོན་སོགས་བོད་ཀྱི་མི་ཆེན་པོ་ལ་ལས། བནྡེ་དང་རྟ་བཟང་ངན་ཁ་དཀྲོགས་པས་ཤེས་ཟེར་ཏེ། རང་གི་ཡོན་ཏན་ལ་ང་རྒྱལ་གྱིས་བཟང་པོར་རེ་ཞིང༌། གཞན་གྱི་ཡོན་ཏན་དམན་པར་གྱུར་གཞུག་པའི་སྡང་སེམས་ཀྱིས་རྩོད་པར་བྱེད་པ་ན། ཇོ་བོ་ཡར་བཞུད། སོང་གོང་བོད་རྣམས་ཆོས་བགྲོ་བ་ན། འབྲོམ་སྟོན་པས་ཆོས་བགྲོ་བ་ལ་འགྲོ་ཞུས་པས། དེ་འདྲ་ལ་འགྲོ་ཡེ་མི་བཏུབ་ལ་ཆོས་འགྲོ་བ་ནི་རང་གཞན་གྱི་རྒྱུད་ཀྱི་ཡང་དག་པའི་ཤེས་རབ་སྒྲིབ་པའི་ནང་གི་མཁོན་དང་རྩོད་པ་ཉོན་མོངས་པ་ཞི་བར་བྱེད་པ་ཡིན་པས། དཔེར་ན་ནད་ཀྱི་གཉེན་པོར་སྨན་དང་མེའི་གཉེན་པོ་ཆུ་ཡིན་པ་ལྟ་བུ་ལ་ཆོས་བགྲོ་བས་རང་གཞན་གྱི་རྒྱུད་ཀྱི་རྨོངས་སོགས་ཀྱི་ཉོན་མོངས་པའི་མཁོན་དང་རྩོད་པ་རྒྱས་པར་བྱེད་ན་ནི་སྨན་ཉིད་ནད་དང་ཆུ་ཉིད་མེར་འབར་ན་ནད་དང་མེ་གསོད་ཐབས་མེད་པ་བཞིན་ཡིན་ལ། སྔོན་རྒྱ་གར་གྱི་ཡུལ་ཞིག་ན་གཟུ་བོའི་བློས་ཆོས་དང་གང་ཟག་ལ་བརྟེན་པའི་རྩོད་པ་ཞི་བྱེད་ཀྱི་ཆོས་རྣལ་མར་སྟོན་པའི་དགེ་སློང་ཞིག་ཡོད་པ་ཆུ་འགྲམ་དུ་ཀླུ་གཏོར་གཏོང་བ་ན། ཀླུ་སྦྲུལ་མགོ་རོང་ངེ་གཏོར་མ་ལེན་ཅིང་བསོད་སྙོམས་འབུལ་བ་ཞིག་ཡོད་སྐད། ཕྱིས་དགེ་སློང་དེས་དེ་ལྟའི་ཡོན་ཏན་ལ་ང་རྒྱལ་ནས་ཆོས་གང་ཟག་ལ་འགྲན་འཐོར་གྱི་ཚིག་རེ་ཟུང་ཤོར་བས། ཀླུའི་བསོད་སྙོམས་འབུལ་བ་སོགས་རྒྱུན་ཆད་པས། དགེ་སློང་དེའི་ཉེ་གནས་དགེ་ཚུལ་གཅིག་ལ་རྨི་ལམ་དུ་ལྷས་ཁྱེད་ཀྱི་དགེ་སློང་དེ་སྔར་སེམས་རྒྱུད་ཞི་བས་དངོས་སུ་གཏོར་མ་བྱིན་པ་ཟ་བ་དང་ལེན་ནུས་ནའང༌། ཕྱིས་དགེ་སློང་དེ་ཁོང་ཁྲོ་བའི་གདུག་པ་ལ་ཀླུ་སྐྲག་སྟེ་བྲེད་ནས་དངོས་སུ་གཏོར་མ་ལེན་མ་ནུས་ཞེས་ལུང་བསྟན་སྐད། ཅེས་སོགས་ཀྱི་ལོ་རྒྱུས་དང་བཅས་ཏེ་འབྱུང་བ་ལྟར་ཆོས་དང་གང་ཟག་བདག་བསྟོད་གཞན་སྨོད་ཀྱི་རྩོད་པ་ནི་རྣམ་པ་ཐམས་ཅད་དུ་སྤང་བྱ་ཁོ་ན་སྟེ། བྱང་ཆུབ་སེམས་དཔའི་སྡོམ་པ་ཉམས་བྱེད་ཀྱི་ལས་གཙོ་བོར་ཡང་གསུངས་པའི་ཕྱིར་དང༌། དམ་པའི་ཆོས་སྨྲ་བ་ནང་དུ་འགྱེད་པའི་རྩོད་པ་འདི་ནི་སངས་རྒྱས་ཀྱི་བསྟན་པ་འཇིག་བྱེད་ཀྱི་ལས་སུ་གསུངས་པའི་ཕྱིར། དེས་སྔོན་ཀྱང་འཕགས་པའི་ཡུལ་ལ་སོགས་པར་ཆོས་དག་མ་དག་ལ་བརྟེན་པའི་དགེ་འདུན་རྣམས་ལྟ་སྤྱོད་མ་མཐུན་པས་རྩོད་པ་ཆོས་མིན་ཕྱོགས་སུ་འཕེལ་ཏེ་སངས་རྒྱས་ཀྱི་བསྟན་པ་དང་འགལ་བའི་ལྟ་སྤྱོད་དོར་ནས་སངས་རྒྱས་ཀྱི་བསྟན་པ་བསྣུབས་པ་དང༌། བོད་འདིར་བསྟན་པ་སྔ་འགྱུར་གྱི་དུས་སུའང་ཏོན་མིན་པ་དང་ཙན་མིན་པ་ཆོས་ལུགས་གཉིས་ཀྱི་་རྩོད་པས་བསྟན་པ་འཁྲུགས་པར་བྱས་པ་དང༌། བར་སྐབས་སུའང་འདུལ་བའི་བསྟན་པའི་མེ་རོ་ཁམས་ནས་བསླངས་པའི་དུས་སུ་མཁན་བརྒྱུད་ཐ་དད་པས་གནས་གཞི་སོ་སོ་བཟུང་ནས། ཐང་སྡེ་དང་འབྲི་སྡེ་སོགས་དགེ་འདུན་གྱི་སྡེ་འཁྲུགས་ཀྱིས་བསྟན་པ་ཉམས་པར་བྱས་པ་དང༌། ཕྱིས་སུའང་ས་འབྲི་དང་བཀའ་གདམས་པ་དང་ཕྱག་ཆེན་པ་དང༌། དགེ་ལྡན་སོགས་དམ་པའི་ཆོས་སྨྲ་ཚུལ་གྱི་ཁྱད་པར་ལས་གང་ཟག་ཐ་དད་རྒྱུད་འཁྲུགས་ཏེ་སྡོམ་པ་གསུམ་ཆར་བཏང་ནས་དགེ་འདུན་རྣམས་གཡུལ་དུ་ཞུགས་ཏེ་དཀོན་མཆོག་གསུམ་གྱི་རྟེན་བཤིགས་པ་དང༌། དགེ་འདུན་ཕན་ཚུན་དུ་སྲོག་དང་འདུ་སྒོ་འཕྲོག་པ་སོགས་ཀྱི་ལས་ཁ་ན་མ་ཐོ་བ་ཆེན་པོས་སངས་རྒྱས་ཀྱི་བསྟན་པ་རྩ་བ་ནས་རྨེག་མེད་པར་བྱེད་པ་ཡང་ཆོས་གང་ཟག་ཁ་འཛིན་གྱི་རྩོད་པ་འདི་ལ་ཐུག་པས། སྐྱེ་བོ་སངས་རྒྱས་ཀྱི་བསྟན་པ་ལ་དད་པ་ཅན་རྣམས་ཕྱོགས་འདི་ལྟ་བུའི་ལས་ངན་སྤྱོད་པ་མཐོང་ཐོས་ཙམ་ནའང་རིང་དུ་བྱོལ་བར་བྱ་དགོས་སོ། །
ཁྱད་པར་དགེ་འདུན་སྡེ་འཁྲུགས་བྱེད་པ་ན་བྱེད་པོར་མ་ཟད། ལས་དེར་ཐེ་གཏོགས་མེད་པའི་ཡུལ་དུས་དེར་གནས་པའི་སྲོག་ཆགས་ས་གུ་ཙི་ཚུན་ཆད་སེམས་ཅན་དམྱལ་བ་ཆེན་པོར་སྐྱེ་བ་དང༌། བསྟན་པ་ལ་གནས་པའི་ཁྲིམས་ལྡན་དེར་གནས་པ་རྣམས་ལམ་ལ་འབད་པ་ཆེན་པོས་བསྒྲུབས་ཀྱང་ས་ལམ་གྱི་ཡོན་ཏན་མི་སྐྱེ་བ་དང༌། ས་ཕྱོགས་དེ་ཉིད་དུའང་ལོ་ཉེས་སོགས་བཀྲ་མི་ཤིས་པ་དུ་མ་འབྱུང་ཞིང༌། ཐ་ན་ས་གཞི་ཐམས་ཅད་ཀྱང་འཚིགས་ནས་མྱུ་གུ་ཚུན་བསྐམ་པར་འགྱུར་བས། ས་ཕྱོགས་དེར་དགེ་བར་བྱིན་གྱིས་བརླབས་པ་ལ་ཆོས་ཉིད་ཀྱི་བདེན་པ་མཐོང་བ་ཞིག་གིས་ཆོས་ཀྱི་འཁོར་ལོ་ལན་གསུམ་བསྐོར་ནས་དེ་སོས་པར་འགྱུར་རོ་ཞེས་གསུང་རབ་ལས་འབྱུང་ངོ༌། །འོ་ན་དགེ་འདུན་གྱི་རྩོད་པ་བྱས་པས་རྩོད་པར་མ་བྱས་པའི་སེམས་ཅན་ས་གུ་ཙི་སོགས་དམྱལ་བར་ཅི་ལ་འགྲོ་སྙམ་ན། ཡུལ་དུས་དེར་དགེ་འདུན་རྣམས་སངས་རྒྱས་ཀྱི་བསྟན་པ་ལས་ཉམས་པའི་རྟེན་འབྲེལ་གྱི་དཀར་ཕྱོགས་ཀྱི་ལྷ་རྣམས་ཀྱིས་མཐུ་སྟོབས་ཉམས་ཏེ། ནག་པོ་བདུད་ཀྱི་ཕྱོགས་རྣམས་ཀྱི་སྟོབས་རྒྱས་ནས་ཡུལ་ཕྱོགས་དེའི་སེམས་ཅན་ས་གུ་ཙི་ཚུན་གྱི་རྒྱུད་ལ་གླགས་རྙེད་དེ། དེ་དག་ཉོན་མོངས་པ་ཆེར་སྐྱེས་ནས་ལས་ངན་སྣ་ཚོགས་བསགས་པས་ངན་སོང་དུ་འགྲོ་བར་དགོངས་སོ། །ཞེས་དང༌། ཡུལ་ཕྱོགས་དེའི་ས་གསོ་བའི་ཆོས་འཁོར་ལན་གསུམ་བསྐོར་ཞེས་པའི་ཆོས་འཁོར་དེ་ཇི་ལྟ་བུ་ཞིག་གོ་སྙམ་ན། བདེན་པ་མཐོང་བའི་སྐྱེས་བུས་ས་ཕྱོགས་དེར་དགེ་འདུན་གྱི་འཁྲུགས་ལོང་ཆོས་བཞིན་དུ་ཞི་བྱེད་ལན་གསུམ་དུ་བྱས་ནས། གནས་དེར་གནས་པའི་གང་ཟག་སྐལ་བ་དང་ལྡན་པ་རྣམས་བསླབ་གསུམ་ཚུལ་བཞིན་དུ་སྦྱོར་བ་ལ་བཞག་གོ་ཞེས་བཀའ་གདམས་ལས་འབྱུང་ངོ༌། །ཡང་ཁ་ཅིག་འདི་སྙམ་དུ་དམ་པའི་ཆོས་སྨྲ་བ་སྨོད་པ་ལ་ཉེས་པ་འབྱུང་བ་བདེན་མོད། གང་ཟག་བཟང་པོར་གྲགས་པ་སྡིག་པའི་ཆོས་སྤྱོད་ཅིང་སྨྲ་བར་སྨོད་པ་ལ་ཉེས་པ་དེ་དག་མི་འབྱུང་ངོ་སྙམ་ན། དེ་ལྟར་ཡང་མ་ངེས་ཏེ། རྟེན་གང་ཟག་བཟང་པོར་གྲགས་པས་སྡིག་ལས་སོགས་བསགས་པའི་ཆ་ནས་སྨད་པར་བྱས་ཀྱང༌། དེའི་རྒྱུད་ལ་དགེ་བའི་ལས་བཟང་པོ་འདུ་ཡོད་པས། རྟེན་གང་ཟག་ལ་སྨད་པས་དེའི་རྒྱུད་ཀྱི་བརྟེན་པ་དགེ་ཆོས་ལ་སྨད་པར་འགྱུར་བ་ཉིད་ཀྱི་ཕྱིར། དཔེར་ན། འཇིམ་པ་ལས་འདུས་བྱས་པའི་སངས་རྒྱས་ཀྱི་གཟུགས་སྐུ་བཤིགས་པས་འདུས་མ་བྱས་པའི་སངས་རྒྱས་ཆོས་ཀྱི་སྐུ་བཤིགས་པའི་སྡིག་ཐོབ་པར་འགྱུར་བ་བཞིན་ནོ། །ཡང་གང་ཟག་བཟང་པོར་གྲགས་པ་ལ་མི་དགེ་བའི་ལྟ་སྤྱོད་སོགས་ཚུལ་མ་ཡིན་པ་ལ་ཞུགས་པའོ་ཞེས་ལོག་པར་བལྟས་ནས་སྨོད་པར་མི་རུང་སྟེ། འཇིག་རྟེན་དུ་གང་ཟག་བཟང་པོས་སྤྱོད་པ་ཆེས་ངན་པ་སྤྱད་ཀྱང་སེམས་ཅན་གྱི་ཕན་བདེའི་དོན་ཆེན་པོར་འགྲོ་བའང་ཡོད་ལ། འཇིག་རྟེན་ན་གང་ཟག་ཆེས་ངན་པས་སྤྱོད་པ་ཤིན་ཏུ་ལེགས་པར་བསྟན་ན་སངས་རྒྱས་ཀྱི་བསྟན་པ་བཤིགས་པའི་བདུད་ལས་སུ་འགྲོ་བའང་ཡོད་པས། གང་ཟག་བཟང་ངན་དུ་འཇོག་པའི་སྤྱོད་པ་ལེགས་ཉེས་རང་རེ་ཆོས་ཀྱི་སྤྱན་པོར་མ་གྱུར་པས་མི་ཤེས་པའི་ཕྱིར། གལ་ཏེ་བྱང་ཆུབ་སེམས་དཔའ་ལྟ་བུ་བཟང་པོ་ཡིན་ན་དེ་ལ་སྡང་བས་སྨོད་པ་སོགས་ཀྱིས་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བའི་ཕྱིར། མདོ་ལས། ཕྱོགས་བཅུའི་སེམས་ཅན་ཐམས་ཅད་ཀྱི་མིག་ཕྱུང་བ་ལས་བྱང་སེམས་ལ་ཁྲོས་ཏེ་བལྟས་ན་སྡིག་ཆེ་བར་གསུངས་པའི་ཕྱིར་རོ། །དེས་ན་ཐེག་པ་ཆེན་པོའི་གང་ཟག་གྲོ ག་སྦུར་སོགས་གང་གི་ཁྲོད་དུ་ཡོད་མི་ཤེས་ན། གང་ཟག་སུ་ལའང་སྐྱོན་གྱི་ཆ་ནས་མི་བལྟ་བར་དད་པས་དགེ་བའི་འབྲེལ་འཇོག་མ་ཐུབ་ཀྱང་བཏང་སྙོམས་ཁོ་ནར་འཇོག་དགོས་པ་ཡིན་ནོ། །དགེ་བའི་བཤེས་གཉེན་སྣེའུ་ཟུར་པའི་ཞལ་ནས། དེང་སང་ཐམས་ཅད་ཀྱིས་ཉམས་སུ་ལེན་རྒྱུའི་ཆོས་ཟད་པ་སྐད་བྱས་ནས་ཆོས་ལ་མི་ཞུ་དགུ་ཞུ་མ་ཐོབ་དགུ་ཐོབ་བྱེད་པ་རྐྱང་པར་འདུག་སྟེ། དེའི་ནང་ནས་ངས་འདི་ཉམས་སུ་ལོན། འདི་ཉམས་སུ་མ་ལོན་པར་འདུག་སྙམ་པ་ཙམ་ཡང་མི་འདུག །དེའི་ནང་ནས་དཀོན་མཆོག་གསུམ་ལ་སྐྱབས་སུ་མཆི་ཟེར་བ་ཤ་སྟག་ཁ་ནས་འདོན་བཞིན་པ་ལ། རང་གི་སྐྱབས་ཞུས་པའི་མཁན་སློབ་དགེ་འདུན་སོགས་ལ་སྐུར་པ་མི་འདེབས་པ་གཏན་མ་མཐོང་བས་སྡུག་མཆུ་འདི་ཁོ་ནས་དམྱལ་བར་བསྐྱུར་བར་འདུག །བདག་ལ་ཤ་ཚ་བ་ཞིག་ཡོད་ན་ཁ་འདི་ལ་ལྕགས་བཅུག་སྟེ། ལྡེའུ་མིག་གཞན་ལ་གཏད་ནས་བཟའ་བཏུང་བྱད་ཙ་ན་དབྱེ་བ་ཞིག་ཡིན་ན་ཨང་སྙམ་པ་བྱུང་གསུངས།
ཐེག་པ་ཆེན་པོའི་ལྟ་སྤྱོད་མ་ཡིན་པ་ལ་ཡིན་པར་མོས་ནས་དེ་དག་གི་རྗེས་སུ་འཇུག་ན་ཐེག་པ་ཆེན་པོའི་ལྟ་སྤྱོད་སྤངས་པའི་ལས་སོག་པར་མི་འགྱུར་རམ་ཞེ་ན། བདེན་མོད་ཀྱི། ཐེག་པ་ཆེན་པོའི་ལྟ་སྤྱོད་དང་འགལ་བར་བསྒྲུབས་པའི་གང་ཟག་ལ་སྙིང་རྗེ་ཆེན་པོས་རང་གཞན་ལྟ་སྤྱོད་ལོག་པ་ལས་བསྲུང་བའི་ཆེད་ཀྱི་བསླབ་བྱ་ལ་གུས་པར་འཇུག་པ་ལས། དེ་ལ་སྡང་བས་དམན་པར་གཤུང་ནས་དམའ་དབབ་པ་སོགས་ཀྱི་ལས་མི་གསོག་པར་སྙིང་རྗེའི་གནས་སུ་གྱུར་པའི་སྡུག་བསྔལ་ཅན་དེ་དག་ལ་ཆེས་ཆེར་སྡུག་བསྔལ་དང་བྲལ་བ་བདེ་བ་དང་ལྡན་པའི་ཐབས་ཤེས་ལ་གུས་པ་ཆེན་པོས་འབད་དེ་གང་ཟག་དེ་དག་མངོན་མཐོ་ངེས་ལེགས་སུ་སྦྱོར་བའི་ཆོས་དང་ཟང་ཟིང་གིས་དགྱེས་དགུར་མཆོད་ཅིང་བསྟོད་པར་བྱས་པས་ནི་རང་གཞན་གཉིས་ཀའི་རྒྱུད་ཉམས་པར་འགྱུར་བའི་ཉེས་པ་ཡོད་པ་མ་ཡིན་ནོ། །ཡང་ཐེག་པ་ཆེན་པོའི་ལྟ་སྤྱོད་གྱི་གྲུབ་མཐའ་རྣམ་པར་དག་མ་དག་ཀྱང་རང་རེའི་ཤེས་རབ་ཀྱིས་དཔྱད་མི་ནུས་པས། ཐེག་པ་ཆེན་པོའི་ལྟ་སྤྱོད་གྲུབ་མཐའ་འཁྲུལ་མེད་དུ་འགྲེལ་པར་ལུང་བསྟན་པའི་ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་ཀྱི་ལུགས་སྲོལ་ཐེག་པ་ཆེན་པོའི་ལྟ་སྤྱོད་གང་གིས་འཛིན་པ་དེ་ལ་རང་རེ་དབང་རྟུལ་བའི་དད་པའི་རྗེས་སུ་འབྲངས་ནས་གུས་པ་ཆེན་པོས་རྗེས་སུ་འཇུག་རིགས་པ་ལས། རང་བློ་དང་མ་འཚམས་པའི་སྐུར་བ་འདེབས་ག་ལ་ནུས།
འོ་ན་ཀླུ་སྒྲུབ་དང་ཐོགས་མེད་ཀྱི་ལྟ་སྤྱོད་གྲུབ་མཐའ་འཁྲུལ་མེད་གང་ཡིན་ལ་ཞལ་མ་དན་ན་སུའི་ཕྱོགས་ལ་ཆེས་དད་པར་བྱ་ཞིང༌། སུའི་ཕྱོགས་ལ་བཏང་སྙོམས་སུ་བྱ་སྙམ་ན། གངས་ཅན་འདིར་རྒྱལ་བས་ལུང་བསྟན་པ་ཆོས་རྒྱལ་ལོ་པཎ་དག་གིས་ཀླུ་སྒྲུབ་དང་ཐོགས་མེད་ཀྱི་ལུགས་སུ་བཀས་བཅད་པའི་ལྟ་སྤྱོད་དེ་ལ་དད་པར་བྱ་ཡི། གསར་དུ་ཡི་དམ་གྱི་ལྷས་ལུང་བསྟན་པར་གྲགས་པ་དང༌། བསྒོམ་པའི་ཉམས་རྟོགས་སམ་གཞུང་ལུགས་ལ་ཐོས་བསམ་བྱས་པས་ཤེས་རབ་ཀྱི་རྩལ་དུ་ཐོན་པའི་ཀླུ་སྒྲུབ་དང་ཐོགས་མེད་ཀྱི་ལྟ་སྤྱོད་ནི་འདིའོ་ཞེས་སྔར་གྱི་སྒྲོས་དང་མི་མཐུན་པ་དག་ལ་ནི་བཏང་སྙོམས་སུ་བཞག་དགོས་ཏེ། བསྟན་པ་དག་མ་དག་སོགས་ཀྱང་ཚད་མ་ལ་བརྟེན་ནས་འཇུག་དགོས་པས། ཆོས་ལུགས་རྙིང་པ་དག་ནི་སྔར་ཉིད་ནས་རྒྱལ་བས་ལུང་བསྟན་པའི་ཆོས་རྒྱལ་ལོ་པཎ་དག་གིས་འཇིག་རྟེན་ན་གྲགས་ཤིང་གསལ་བར་བྱས་པའི་ཚད་མས་གྲུབ་པའི་ཕྱིར་རོ། །དོན་འདི་ལྟ་བུ་ལ་དགོངས་ཏེ་རྒྱ་མ་སངས་རྒྱས་དབོན་སྟོན་གྱིས་སྨོན་ལམ་དུ་མཛད་པ་ནི། ས་དང་ཆོས་ལུགས་དག་ལ་མི་རྩོད་ཅིང༌། །འདྲ་མིན་ཆོས་ལུགས་ངན་པ་མེད་པ་དང༌། །སྔོན་གྱི་ཆོས་ལུགས་བཟང་པོ་འཛིན་བྱེད་ཅིང༌། ཀུན་ཀྱང་སྐུ་གསུམ་མྱུར་དུ་ཐོབ་པར་ཤོག །ཅེས་གསུངས་སོ། །
སེམས་གནས་པའི་ཐབས་ཁྱད་པར་ཅན་བཞུགས་སོ། །
མགོ་ལ་སེམས་ཅན་ཁུར་ཆེན་ཁྱེར་པ་ཡི། །སེམས་དཔའ་ཆེན་པོ་དལ་གྱིས་མི་འགྲོ་བར། །བདག་གཞན་སྣ་ཚོགས་འཆིང་བས་བཅིངས་པ་ཀུན། །མ་ལུས་དགྲོལ་བྱེད་རྣམས་ལ་རབ་དྭངས་ཏེ། །སྣ་ཚོགས་ནོར་བུ་བཟང་པོ་ཇི་བཞིན་དུ། །སྲིད་པ་བརྒལ་འདོད་རྣམས་ཀྱིས་གཏམ་འདི་གསོན། །དེ་ལ་བདག་ཅག་གི་རྗེ་བླ་མ་སངས་རྒྱས་མཉན་པ་བྱ་བ་ཐེག་པ་ཆེན་པོ་ཡོངས་སུ་འཛིན་པ་དེའི་མན་ངག་ཁ་འཐོར་དུ་གསུངས་པ་རྣམས་ཉམས་སུ་ཇི་ལྟར་ལེན་བརྗོད་པར་འདོད་དེ། དེའང་དང་པོར་སེམས་ཅན་ཐམས་ཅད་ཀྱི་དོན་དུ་བདག་ཉིད་བྱང་ཆུབ་དོན་དུ་གཉེར་ན། བདག་ཉིད་དང་སེམས་ཅན་ཐམས་ཅད་བདེ་བ་འདོད་པར་བློ་སྙོམས། སྡུག་བསྔལ་མི་འདོད་པར་བློ་སྙོམས་ཏེ། རང་བདེ་བར་འདོད་པ་བཞིན་སེམས་ཅན་ཐམས་ཅད་དང༌། རང་སྡུག་བསྔལ་སྤོང་འདོད་པ་བཞིན་སེམས་ཅན་ཐམས་ཅད་སྡུག་བསྔལ་སྤོང་འདོད་པར་བློ་སྦྱོང་བར་བྱའོ། །
དེའང་བློ་སྦྱོང་བ་འདི་ལྟ་བུ་ཉིན་མཚན་ཐུན་དུ་བཅད་དེ་དར་དྲགས་ལ་ཡུན་རིང་བར་བསྒོམ། དེ་ནས་བདག་གི་བདེ་བ་དང་གཞན་གྱི་སྡུག་བསྔལ་བརྗེ་དགོས་ཏེ། འདི་ལྟར་སེམས་ཅན་རྣམས་རང་གི་སྲོག་ལས་གཅེས་པར་ཆེས་ཕོངས་ཤིང༌། བདག་ལ་དེ་དག་གི་སྡིག་པ་ཀུན་སྨིན་ནས་བདག་གི་དགེ་འབྲས་དེ་དག་ལ་སྨིན་ན་ཅི་མ་རུང་སྙམ་དུ་བསྒོམ་ཞིང་སྨོན་ལམ་དྲག་ཏུ་གདབ། གནས་སྐབས་སུ་རང་གི་བདེ་འབྱོར་ལོངས་སྤྱོད་ཀུན་སེམས་ཅན་སྙིང་རྗེའི་ཡུལ་ཅན་ལ་འབུལ་ཞིང༌། སེམས་ཅན་སྙིང་རྗེའི་ཡུལ་ཅན་ཀུན་ནམ་མཐོང་རེས་བྱང་ཆུབ་ཀྱི་སེམས་ཁོ་ན་ཞག་སྦྲེལ་དུ་བློ་ཚིམ་ཚིམ་དུ་བསྒོམ་མོ། །སྨྲས་པ། མནར་མེད་དམྱལ་བར་གཞན་དོན་ལ་འཇུག་ཀྱང༌། །སྤྲོ་བ་ཆེན་པོས་གཞན་དོན་བསྒྲུབ་པ་ན། །ང་རྒྱལ་རློམ་སེམས་མེད་ཅིང་རང་དོན་དུ། །རྣམ་སྨིན་རེ་བ་ཙམ་ཡང་མི་བྱེད་པའི། །སངས་རྒྱས་མཉན་པ་ལྟ་བུར་བདག་གྱུར་ཅིག །དེ་ནས་བསམ་གཏན་གྱི་སེམས་སྒྲུབ་པར་བྱེད་དེ། དེ་ཡང་བསླབ་བཏུས་ལས། བཟོད་བྱ་ཐོས་པ་བཙལ་བར་བྱ། །དེ་ནས་ནགས་སུ་གནས་པར་བྱ། །མཉམ་པར་བཞག་ལ་བརྩོན་བྱ་ཞིང༌། །མི་སྡུག་ལ་སོགས་བསྒོམ་པར་བྱ། །ཞེས་འབྱུང་བས། དབེན་པའི་གནས་སུ་བདག་ཉིད་ཚུལ་ཁྲིམས་ལ་གནས་ཤིང༌། ཚངས་པར་སྤྱོད་པའི་གྲོགས་ཁྱད་པར་ཅན་དགེ་བའི་བཤེས་གཉེན་དང་མ་བྲལ་བར་ཧ་ཅང་བཤེས་དྲགས་པ་དང་མཁོན་པ་སྤངས་ཏེ། ཁ་ཟས་དང་ཆོས་གོས་སོགས་ཡོ་བྱད་བཟང་པོ་དང་འབྱོར་པ་ལ་འདོད་པ་ཆུང་ཞིང་ངན་ངོན་ཙམ་གྱིས་ཆོག་ཤེས་པར་བྱས་ལ། བྱ་བ་ངན་པ་ཉོ་ཚོང༌། ཞིང་ལས། མཁར་ལེན། སྨན་སྐར་མ། ལག་གི་བླ། ཁྱིམ་པའི་དོན་སྒྲུབ་པ་སོགས་སྤངས་ཏེ་གནས་པར་བྱ་དགོས། གལ་ཏེ་ཁྱིམ་པ་ལ་འཚོ་བ་རག་པས་གཏན་བཤེས་སུ་མི་བྱེད་དམ་ཞེ་ན། བུང་བས་མེ་ཏོག་སྦྲང་རྩི་བཞིན། །ཆོས་ཀྱི་དོན་ཙམ་བླངས་ནས་ནི། །ཀུན་ལ་སྔོན་ཆད་མ་མཐོང་བཞིན། །འདྲིས་པ་མེད་པར་གནས་པར་བྱ། །ཞེས་དང༌། ཇི་ལྟར་བུང་བས་མེ་ཏོག་གི །ཁ་དོག་དྲི་ལ་མི་གནོད་པར། །ཁུ་བ་གཞིབས་ནས་འཕུར་བ་ལྟར། །དེ་བཞིན་ཐུབ་པ་གྲོང་དུ་རྒྱུ། །ཞེས་པ་ལྟར་བྱ་ལ། ཆགས་སྡང་གི་རྣམ་རྟོག་སྤངས་ཏེ། རྙེད་མ་རྙེད། བདེ་མི་བདེ། སྙན་མི་སྙན། བསྟོད་སྨད་ཁྱད་དུ་བསད་དེ་གནས་པར་བྱའོ། དེ་དག་ནི་སྦྱོར་བ་སྔོན་འགྲོ་ཡིན་ལ། འདི་ལྟ་བུ་ཞིག་རྒྱུད་ལ་ལེགས་པར་མ་ཐེབས་ན་སྔོན་འགྲོ་བཞི་སྦྱོར་སྐད་པ་ཀུན་ཀྱང་ཕན་ཐོགས་པའི་ངེས་པ་མེད། ད་ནི་དངོས་གཞི་ཁམས་གོང་གི་ཏིང་ངེ་འཛིན་རྒྱུད་ལ་སྐྱེ་བ་ལ་འདོད་པའི་ཉོན་མོངས་པ་སྤང་དགོས་པས། ཐོག་མར་འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་ནི་འདོད་ཆགས་ཀྱི་གཉེན་པོར་ཀེང་རུས་བསྒོམ་སྟེ། དེ་ལ་དང་པོ་ཉིད་དུ་རང་གི་ལུས་ཀྱི་ཆ་གང་ཡང་རུང་བར་སེམས་གཏད་ནས་ཤ་མྱགས་ཤིང་ཟག་པར་མོས་ནས་མཐར་རྒྱ་མཚོའི་ཀླས་ཀྱི་བར་ཀེང་རུས་ཀྱིས་ཁྱབ་པར་བསྒོམས་ནས་མཐར་བདག་ཉིད་ཀེང་རུས་ཟིང་ངེ་ལུས་པར་བསྒོམ། དེ་ནས་ཀེང་རུས་དེ་ལས་ཀྱང་རྐང་པ་སོགས་བྲལ་བའི་ལྷག་མ་མཐོར་བ་རྣམས་རིམ་ཅན་དུ་བསྒོམས་ཏེ། མཐར་ཐོད་པ་ཕྱེད་ཚལ་གྱི་བར་གྱོ་དུམ་འཐོར་བ་ལྟར་བསྒོམ། མཐར་སྨིན་མ་གཉིས་ཀྱི་མཚམས་ནས་རྣག་ཁྲག་དང་ཆུ་སེར་འཛག་པ། ཐོད་པ་དཀར་ལ་འཚེར་བ། སྐྱེས་པ་བུད་མེད་ཐམས་ཅད་ཀྱི་མདོམས་དྲི་ང་བ་རུལ་བ་ཅན་པོ་ལ་བརྟོལ་པའི་རྣམ་པར་བསྒོམ། བྱེ་བྲག་ཏུ་བཀར་ནས་བསྒོམ་པ་ན། རྣམ་པར་བརྔོས་པ་སྟེ་རོ་མདོག་དང༌། དམར་བ་ཁྲག་བམ་དང༌། འཚིགས་པ་དེ་རྣམས་ཀྱིས་ཁ་དོག་ལ་ཆགས་པ་སེལ་བར་བྱེད། རྣམ་པར་བརྣག་པ་དང་འབུས་ཟོས་པ་དང་འཐོར་བས་དབྱིབས་ལ་ཆགས་པ་སེལ་བར་བྱེད། འབུས་བཤིགས་པ་དང་རུས་གོང་རྒྱུས་པས་སྦྲེལ་བས་རེག་བྱ་ལ་ཆགས་པ་སེལ་བར་བྱེད། ཤི་བའི་རོ་གཡོ་བ་མེད་པ་འཇིགས་སུ་རུང་བས་ནི་འཁྲིག་པའི་བསྙེན་བཀུར་ལ་ཆགས་པ་སེལ་བར་བྱེད་པ་སྟེ། ཆགས་པ་མེད་པའི་དགེ་བའི་རྩ་བ་ལ་རྩེ་གཅིག་ཏུ་བཞག་གོ །
གཞན་ཡང་བུད་མེད་ལ་ན་ཚོད་དང་འཚམས་པར་མ་སྲིང་བུ་མོའི་འདུ་ཤེས་དང༌། སྐྱེས་པ་ལའང་ན་ཚོད་དང་མཐུན་པར་གནས་བརྟན། དགེ་སློང་མཁན་སློབ་ཀྱི་འདུ་ཤེས་སུ་བཞག་སྟེ། མདོར་ན་རང་ལུས་ལ་གཙང་འཛིན་དང༌། གཞན་ལུས་ལ་ཆགས་འཛིན་གཉིས་པོ་འདི་སྤོང་བ་ནན་ཏན་དུ་བྱའོ། །མང་དུ་མ་གསན་པ་ཁ་ཅིག ཅི་འདོད་པ་ལས་ཆགས་བྲལ་དུ་བྱེད་པའི་མི་སྡུག་པ་བསྒོམ་པ་ཙམ་མུ་སྟེགས་པའི་སྒོམ་རིམ་ལའང་ཡོད་པས། འདི་ཐེག་པ་མཆོག་གི་ལམ་མ་ཡིན་ནོ་ཞེ་ན། དེ་ནི་མ་ཡིན་ཏེ། མི་སྡུག་པ་བསྒོམ་པའི་ཚུལ་འདི་རྒྱལ་བའི་ཡུམ་སྟོང་ཕྲག་བརྒྱ་པ་ལས་ཀྱང་རྒྱ་ཆེར་བཤད་པ་དང༌། གསང་སྔགས་ནས་ཀྱང་ལྷ་མོ་ཐམས་ཅད་ཀྱང་མི་སྡུག་པའི་ཆ་བྱད་དུ་བསྒོམ་པར་བཤད་པ་ཡིན་ནོ། །ད་ནི་ཞེ་སྡང་གི་གཉེན་པོར་བྱམས་པ་དང་སྙིང་རྗེ་བསྒོམ་པ་ནི། སྡང་བྱེད་ཀྱིས་གཙོས་པའི་དགྲ་གཉེན་བར་མ་ཐམས་ཅད༌། ཐམས་ཅད་མཁྱེན་པའི་ཡེ་ཤེས་ཤིག་ཐོབ་ན་ཅི་མ་རུང་སྙམ་པ་དང༌། སྡུག་བསྔལ་གྱི་སྡུག་བསྔལ་འདི་ཐམས་ཅད་མ་བསལ་གྱི་བར་དུ་ཡུལ་འདི་ལ་མི་འབྲལ་བར་བྱ་སྟེ། འགྲོ་བ་མ་ལུས་པའི་སྡུག་བསྔལ་ཞི་བར་བྱའོ་སྙམ་དུ་དུངས་པར་བསྒོམ། ད་ནི་གཏི་མུག་གི་གཉེན་པོར་རྟེན་འབྲེལ་བསྒོམ་པ་ནི། སེམས་ཅན་རྣམས་བདག་མེད་པ་ལ་བདག་ཏུ་བཟུང་ནས་འཁོར་བའི་རྩ་བ་མ་རིག་པའི་ཉོན་མོངས་པས་ཀུན་ནས་བསླངས་ཏེ་བསོད་ནམས་དང་བསོད་ནམས་མ་ཡིན་པ་དང་མ་ིགཡོ་བའི་ལམ་འདུ་བྱེད་པས། ཁམས་གསུམ་དུ་ཉིང་མཚམས་སྦྱོར་བའི་རྣམ་པར་ཤེས་པ་འབྱུང་སྟེ། མཐར་རྒ་ཤི་ལ་ཐུག་གི་བར་གྱི་སྡུག་བསྔལ་དུ་འཕྱན་པ་ནི་འཁོར་བ་ཞེས་བྱ་བ་ཡིན། དེ་དང་བྲལ་བ་ནི་མྱ་ངན་ལས་འདས་པ་ཡིན། དེ་ལ་མ་རིག་དང་སྲེད་པ་དང་ལེན་པ་གསུམ་ནི་ཉོན་མོངས་པ་ཡིན་ལ། འདུ་བྱེད་དང་སྲིད་པ་གཉིས་ནི་ལས་ཡིན་ལ། རྣམ་པར་ཤེས་པ་ལ་སོགས་གཞན་བདུན་ནི་སྡུག་བསྔལ་གྱིས་བསྡུས་སོ། །དེ་ཡང་སློབ་དཔོན་ཆེན་པོས། དང་པོ་བརྒྱད་པ་དགུ་ཉོན་མོངས། །གཉིས་པ་བཅུ་པ་ལས་ཡིན་ཏེ། །ལྷག་མ་བདུན་ཡང་སྡུག་བསྔལ་ཡིན། །ཅེས་སོ། །དེས་འཁོར་བར་འཇུག་པའི་ཚུལ་ཡང་འདིར་སྲེད་ལེན་གྱི་གྲོགས་ཅན་མ་རིག་པས་སྲིད་པའི་ངོ་བོ་འདུ་བྱེད་ཀྱི་ལས་བསགས་པས་སྡུག་བསྔལ་བདུན་འབྱུང་ལ། དེ་ཡང་ཚོར་བ་ལ་སྲེད་ལེན་གྱི་མ་རིག་པས་འདུ་བྱེད་ཀྱི་ངོ་བོ་སྲིད་པའི་ལས་བསགས་པས་རྒ་ཤི་ལ་སོགས་པའི་སྡུག་བསྔལ་འབྱུང་བའི་ཕྱིར་འགྲོ་བ་དྲུག་ཏུ་ཟོ་ཆུན་གྱི་རྒྱུད་དམ་མགལ་མེའི་འཁོར་ལོ་ལྟར་འཁོར་ཞིང་འཁོར་བར་འགྱུར་ཏེ། སློབ་དཔོན་ཀླུ་སྒྲུབ་ཞབས་ཀྱིས། གསུམ་པོ་དག་ལས་གཉིས་འབྱུང་སྟེ། །གཉིས་ལས་བདུན་འབྱུང་བདུན་ལས་ཀྱང༌། །གསུམ་འབྱུང་སྲིད་པའི་འཁོར་ལོ་སྟེ། །འདི་ཉིད་ཡང་དང་ཡང་དུ་འཁོར། །ཞེས་སོ། །དེས་ན་འཁོར་བ་འདི་འགགས་པའི་ཚུལ་ནི་གང་ཟག་གི་བདག་འཛིན་ལ་བརྟེན་པའི་ཉོན་མོངས་པའི་མ་རིག་པ་འགགས་པས་དེས་ཀུན་ནས་སློང་བའི་འདུ་བྱེད་འགགས། དེ་འགགས་པས་ཁམས་གསུམ་འཁོར་བའི་རྣམ་སྨིན་གྱི་ལུས་སེམས་རྒྱུན་ཆད་པ་དེའི་ཚུལ་ལ་འདོན་སྒོམ་རྩེ་གཅིག་ཏུ་བྱའོ། །ད་ནི་རྣམ་རྟོག་གི་གཉེན་པོར་རླུང་བསྒོམ་པ་ལ།
དང་པོར་བགྲང་བ་ནི། དབུགས་ནང་དུ་རྔུབ་པ་དང༌། ཕྱིར་དབྱུང་བ་དག་ལ་སེམས་གཏད་ནས་རྩོལ་བ་དྲག་པོ་མིན་པས་ལུས་དང་སེམས་རྣལ་དུ་བཞག་སྟེ། དྲན་པ་ཙམ་གྱིས་དབུགས་རྔུབ་པ་དང་དབྱུང་བ་ལ་གཅིག་ཏུ་བརྩིས་ཏེ་གཅིག་ནས་བཅུའི་བར་དུ་བགྲང་སྟེ་ལྷག་ཆད་དང་བྲལ་བར་མ་ནོར་བ་བགྲང་བར་བྱའོ། །རྗེས་སུ་འགྲོ་བ་ནི། དབུགས་ནང་དུ་འཇུག་པ་ལྐོག་མ་དང༌། སྙིང་ག་དང༌། ལྟེ་བ་དང༌། རྐེད་པ་དང༌། བརླ་དང་བྱིན་པ་ཅི་ཙམ་འཇུག་ཏུ་བལྟ། འབྱུང་བ་ན་མཐོ་གང་དང་འདོམ་གང་གི་བར་དུ་འབྱུང་བ་བལྟ་བར་བྱའོ། །འཇོག་པ་ནི། ནོར་བུའི་ཐག་པ་བཞིན་དུ་ཕྱི་ནང་དུ་རྗེས་འགྲོ་བྱེད་པ་ན་བལྟ་ཞིང༌། འདིས་ཕན་གནོད་དང་གྲང་དྲོ་བརྟག་གོ། །ཉེ་བར་རྟོགས་པ་ནི། རླུང་འབའ་ཞིག་པར་མ་ཟད་འབྱུང་བ་བཞི་དང༌། དེ་རྒྱུར་བྱས་པས་གཟུགས་སོགས་དང༌། དེ་དང་མཚུངས་ལྡན་གྱི་སེམས་དང་སེམས་བྱུང་སོགས་ཕུང་པོ་ལྔ་སོ་སོར་རྟོག་པར་བྱེད་པའོ། །བསྒྱུར་བ་ནི། རླུང་ལ་དམིགས་ནས་མཐར་བདག་མེད་ལ་བསྒྱུར་ཏེ་རླུང་དང་འབྱུང་བ་རྣམ་ཤེས་ཐམས་ཅད་ལ་བདག་མེད་པར་དམིགས་པའོ། །ཡོངས་སུ་དག་པ་ནི། རླུང་ལ་སོགས་རང་བཞིན་གྱིས་མ་གྲུབ་པར་བློ་རྩེ་གཅིག་ཏུ་བཞག་གོ །ད་ནི་བསམ་གཏན་གྱི་སེམས་རྩེ་གཅིག་པ་ཐོབ་པ་ན། སྣ་ཚོགས་པའི་སྣང་བ་རང་བཞིན་གྱིས་མ་གྲུབ་པའི་ཡུལ་ཐམས་ཅད་སྐྱེ་འགག་གནས་གསུམ་དང་བྲལ་བ་གང་དུའང་མི་གནས་པ་ལྷང་ངེར་གནས་པ་ལ་ཅི་ཡང་མི་སྦྱོར་པར་བཞག་གོ། །དེ་ལྟར་རྟོགས་པའི་བློ་དེ་ཉིད་ཀྱིས་གང་དུའང་མི་དམིགས་མི་རྟོག །བློ་དེ་ཉིད་ཀྱང་ཡུལ་ལ་མི་སྦྱོར་བར་འགྲོ་འོང་མེད་པར་བཞག་གོ །སྨྲས་པ། མི་རྟོག་ཏིང་འཛིན་མཆོག་ལ་མཉམ་བཞག་སྟེ། །སྤྲིན་མེད་ནམ་མཁའི་དཀྱིལ་ན་ཉི་ཤར་བཞིན། །སངས་རྒྱས་མཉན་པའི་དངོས་གྲུབ་ཕྱག་རྒྱ་ཆེ། །འགྲོ་ཀུན་སྙིང་ལ་རྟག་ཏུ་སྨིན་གྱུར་ཅིག །དགེ་སློང་མི་བསྐྱོད་བས་སོ། །ཤུ་བྷམ་སྟུ་སརྦ་ཛ་གཏཱཾ། །
ཕྱག་རྒྱ་ཆེན་པོ་བསྒོམ་པ་ལ་ཉེ་བར་མཁོ་བའི་ཟིན་བྲིས་བཞུགས་སོ། །
ན་མོ་གུ་རུ་བུདྡྷ་རཏྣ་ཡ། སྐུ་གསུམ་དབྱེར་མེད་རང་བཞིན་གྱི། ལྷུན་གྲུབ་བདེ་ཆེན་དབྱིངས་ཉིད་ལས། །གཡོ་མེད་སྲིད་ཞིའི་དབང་ཕྱུག་ཆེ། །བླ་མ་རིན་ཆེན་ཞབས་པད་འདུད། །རིན་ཆེན་ཞལ་གདམས་བདུད་རྩི་ཡི། །ཆར་རྒྱུན་མུ་མཐའ་མེད་པ་ལས། །ཐིགས་ཕྲན་ལྟ་བུའི་མན་ངག་ནི། །ཅུང་ཟད་ཟིན་བྲིས་བཀོད་པ་ལགས། །དེའང་ཕྱག་རྒྱ་ཆེན་པོ་བསྒོམ་པ་ལ་ཉེ་བར་མཁོ་བའི་དམིགས་ཐུན་དང་པོ་ནི། རང་གི་སྤྱི་བོར་པད་ཟླའི་སྟེང་དུ་རྒྱལ་བ་ཀརྨ་པ་མི་བསྐྱོད་རྡོ་རྗེ་ཞྭ་ནག་ཁྱུང་གཤོག་གསེར་མདངས་ཅན་ཆོས་གོས་རྣམ་པ་གསུམ་ལྡན་དུ་གསལ་བཏབ་ནས་སྐུ་བསྟོད་ཟླ་མེད་མའི་སྒོ་ནས་གསོལ་འདེབས་རྩེ་གཅིག་ཏུ་བྱེད་པའོ། །དེ་ནས་སྐྱབས་འགྲོ་སེམས་བསྐྱེད་སྔོན་དུ་འགྲོ་བའི་སྒོ་ནས་སྡོམ་པ་གསུམ་ལས་འགལ་བའི་བཤགས་སྡོམ་ཚུལ་བཞིན་དུ་བྱས་ནས། གོང་དུ་གསལ་གདབ་པའི་མོས་གུས་ཁོ་ན་ལ་སེམས་རྩེ་གཅིག་ཏུ་འཛིན་པའོ། །དེ་ནས་དེ་ཉིད་ལ་འདུན་པ་ཆེར་བཏང་སྟེ་འདོད་པའི་དད་པ་ཉིད་གཙོ་བོར་སྒྲུབ་པ་ལ་ཡིད་ཆེས་པའི་དད་པ་ཅི་གསུངས་ལ་བདེན་འཛིན་ཚད་མ་སྐྱེས་ཤིང༌། དེ་ནས་རང་རྒྱུད་ཀྱི་སྒྲིབ་གཉིས་དྭངས་པའི་དད་པ་འབྱུང་བས་དེ་ལ་རྩེ་གཅིག་ཏུ་འཇོག་པའོ། །དེའང་བཀའ་བརྒྱུད་ཀྱི་ཞལ་ནས། སྒོམ་བདག་པོ་ལ་གཏོད་ཅེས་གསུངས་པས། སྒོམ་གྱི་བདག་པོ་ཞེན་ལོག་ཡིན་ཏེ། དང་པོར་བསྒོམ་བློ་ཅུང་ཟད་རེ་སྐྱེས་ཀྱང་གདོད་ཟླ་བ་གཅིག་གཉིས་ནས་འདོད་ཡོན་གྱི་བློ་ཁྲིད་དེ་དྲེད་པོར་ཁྲེས་ཀྱིས་འགྲོ། རེས་གནས་གྲོགས་ལྟ་བུས་སུན་ནས་ཅིས་ཀྱང་དགོས་པ་མི་འདུག་སྙམ་པ་ཙམ་རེ་སྐྱེ་སྲིད་ཀྱང༌། སྙིང་ནས་འཁྲི་བ་མ་ཆོད་པའི་སྟབས་ཀྱིས་འཕྲལ་གྱི་ལྟོ་གོས་སོགས་བྱ་བ་དུམ་རེ་ལ་གཡེང་བར་སོང་ནའང་ཨའུ་སྟོ་སྙམ་ནས་དགེ་སྦྱོར་གྱི་ཁྲིད་རྣམས་ཡིད་ཡུལ་དུ་བྲེང་ཙམ་རེ་ལས་མེད་པར་ད་གཟོད་ཅིག་འབུང་དགོས་སྙམ་པའི་རིང་ལ་རྡོག་སྣ་འདྲེད་ཟིན་པ་ཡིན་ཏེ། ཆོས་རྗེ་སྒམ་པོ་པའི་ཞལ་ནས། སྒོམ་ཆེན་ཁས་ལེན་དྲེད་པོ་ཀུན། །རྟ་རྒན་རྫུད་གྲིར་ཤི་བ་འདྲ། །ཞེས་གསུངས་པས་ཞེན་ལོག་གི་རྐང་པ་ཚུགས་པ་ཞིག་གལ་ཆེ།
དེ་ནས་སྒོམ་གྱི་བོགས་འདོན་གསོལ་འདེབས་ལ་འཆོལ་བྱ་བ་ཡིན་པས། གསོལ་འདེབས་ཀྱི་གོ་དོན་ནི། རང་གི་ལུས་ངག་ཡིད་གསུམ་ལ་བལྟོས་པ་བྲེང་ཙམ་རེ་ཡང་མེད་པར་སེམས་ཅན་ཐམས་ཅད་ཀྱི་དོན་དུ་བླ་མ་དང་དཀོན་མཆོག་ལ་ཕུལ་ཏེ། ཚེ་འདིའི་རྣམ་རྟོག་དང་རང་དོན་ཡིད་བྱེད་སྐད་ཅིག་ཀྱང་མེད་པར་དངོས་གྲུབ་རྣམ་པ་གཉིས་ཐོབ་པའི་ཕྱིར་གསོལ་བ་བཏབ་ན་བྱིན་རླབས་འཇུག་ངེས་པ་ཡིན་གྱི། དེ་ལྟར་མིན་པའི་གསོལ་འདེབས་ཀྱིས་གསོལ་འདེབས་དངོས་ཀྱི་གོ་མི་ཆོད་པར་གསུངས་པས། སྒོམ་གྱི་བོགས་འདོན་དེ་ལྟ་བུའི་གསོལ་འདེབས་ལ་འཆོལ་བ་གནད་དོ། །དེ་ནས་སྒོམ་གྱི་བྱ་ར་དྲན་པ་ལ་འཆོལ་བྱ་བ་ཡིན་པས། ཅི་སྲིད་ཞེན་ལོག་དང༌། མོས་གུས་དང༌། བྱང་ཆུབ་ཀྱི་སེམས་དང༌། ཏིང་ངེ་འཛིན་རྩེ་གཅིག་པ་ལ་ཡིད་གཞོལ་ཞིང༌། དེ་དང་མི་མཐུན་པའི་སེམས་རྣམ་པར་གཡེང་བ་ཐམས་ཅད་སྤོང་བ་ལ་དྲན་པ་དང་ཤེས་བཞིན་དང་བཅས་ཏེ་དྲན་རྒྱུན་བར་མ་ཆད་དུ་དགོས་པ་ཡིན་ནོ། །དེ་ནས་སྒོམ་གྱི་ཕྲིན་ལས་སྙིང་རྗེ་ལ་འཆོལ་བྱ་བ་ཡིན་པས། དེ་ལྟར་སེམས་ཉོན་མོངས་པ་དང་སྡིག་ཏོ་མི་དགེ་བས་དབེན་ཙ་ན་རིག་པ་དྭངས་པས་འཁོར་བ་ན་གནས་པའི་རང་གཞན་ཐམས་ཅད་ཀྱི་སྡུག་བསྔལ་ལ་མི་བཟོད་པའི་མྱོང་བ་སྐྱེས་པའི་ཚེ་སྙིང་རྗེ་ལ་ངེས་ཤེས་ཁྱད་དུ་ཐོན་པ་ཞིག་འོང་བས་དེ་ལྟར་དུ་འབད་དགོས་པ་ཡིན་ནོ། །དེ་ནས་སྒོམ་གྱི་ལྟག་ཚུགས་དམ་བཅའ་ལ་འཆོལ་བྱ་བ་ཡིན་པས། ཚེ་འདིའི་སྐྱིད་སྡུག་ཐམས་ཅད་ཅི་ལྟར་བྱུང་ཡང་ཡུན་ནན་ཏར་ཐུང་བས། དུས་ད་རེས་འཁོར་བ་འདི་གཏན་སྤངས་ཐུབ་པའི་ཐང་ལྷོད་དང༌། དགྱེ་དགུ་མེད་པར་གཞུ་བཟང་པོ་བདུངས་པ་དང་འདྲ་བར་ཐང་ངེ་དང་སྦྲིང་ངེ་བ་ཞིག་བྱུང་ཙ་ན་ལམ་རྟགས་ཀྱི་ཡོན་ཏན་ཐམས་ཅད་ཀྱང་མགོ་ཉུག་གེ་འོང་བ་ཡིན་པས་གཉེན་པོ་བཟང་བ་ཞིག་ཁག་ཆེ།
དེ་ནས་སྒོམ་གྱི་གཞི་མ་མི་གཞི་ལ་འཆོལ་བྱ་བ་ཡིན་པས། དགེ་བའི་བཤེས་གཉེན་བསྟེན་པ་དང་སྒྲུབ་པ་ཚུལ་བཞིན་དུ་བྱེད་པ་སོགས་གང་གི་སྐབས་ཡིན་ཀྱང༌། ཐོག་མ་ཉིད་ནས་ཁེ་ཉེན་གྱི་མཐའ་ཆོད་ངེས་ཤེས་པའི་ཤེས་རབ་ཀྱིས་བཅད་ཁམས་ཆེ་རབ་ཅིག་བྱུང་ཕྱིན་ཆད་རྐྱེན་གང་གིས་ཀྱང་བཟློག་ཏུ་མེད་པ་ཞིག་དགོས་པ་ལས། དེང་སང་གི་ཁ་ཅིག་ལྟར་མཐོ་དམན་ཅུང་ཟད་རེ་ལའང༌། གནས་དང་གྲོགས་དང་བླ་མ་སོགས་ལ་སྐྱོ་བ་སྐད་དུ་བྱས་ནས་རི་ཞིག་ལ་འགྲོ་བ་སྐད། སྐྱོ་བ་སྐྱེས་པ་སྐད་ཀྱིས་མིག་མཆི་མ་ཙིམ་ཙིམ་བྱས་ནས་སྒོ་ཕྱི་ནང་མི་ཐུབ་པའི་བྱ་བ་འདི་ལྟ་བུས་ཅུང་མི་ཡོང་བས་བློ་མང་གི་བྱ་བ་མང་པོ་འདི་བསྐྱུང་བ་ཁག་ཆེ། །དེ་ནས་སྒོམ་གྱི་འབྲས་བུ་སངས་རྒྱས་ལ་འཆོལ་བྱ་བ་ཡིན་པས། ཇི་སྲིད་བླ་ན་མེད་པའི་བྱང་ཆུབ་ཅིག་ཐོབ་ན་མ་གཏོགས་གཞན་གང་གིས་ཀྱང་ཡིད་མི་ཚིམ་པ་ཞིག་དགོས་པ་ཡིན་ཏེ། དེ་ལྟར་མིན་པའི་ཁྱེད་བྱང་པ་ཁ་ཅིག ཆོས་པ་ཨ་བཀྲ་༼བྱ་བྲལ་དུ་བརྫུས་བའི་ཟོག་པོ་ཞིག་གི་མིང་ངོ༌།༽ལ་བཀྲ་འདྲ་བ་ཞིག་སྙིང་ལ་འདོད་ཟེར་བ་ཀུན་བྱུང་ཙ་ན། ཡུལ་འདིའི་ཆོས་པ་ནི་དྲག་པ་ཨ་བཀྲ་ལ་བཀྲ་ཡིན། དེའི་སྤྱོད་ལམ་འདི་འདྲ་གཅིག་ནི་ངས་ཀྱང་ཅི་ལ་མི་ཡོང་སྙམ་པ་ཞིག་ཏུ་སོང་ཙ་ན་ཆོས་འདོད་ཟེར་བ་ཀུན་ཀྱང་བསམ་པ་མཐོ་ས་ནས་གཏོང་རྒྱུ་མ་བྱུང་བའི་སྐད་ཆ་ཡིན་པས། ཁྱེད་ཨ་ཁུ་བྱང་པ་འདི་རྣམས་དེ་ལྟར་ཡིད་ལ་བསམ་པ་གལ་ཆེ་ཞིང༌། མཐར་དགེ་བའི་རྩ་བ་ཐམས་ཅད་བླ་ན་མེད་པའི་བྱང་ཆུབ་ཏུ་བསྔོ་བས་རྒྱས་འདེབས་པ་ཁག་ཆེའོ་ཞེས་བཀའ་སྩལ་ཏོ། །མཉམ་མེད་ཐམས་ཅད་མཁྱེན་དྲུང་གིས། །དཔོན་གཡུང་ཀུན་དགའ་གྲགས་པ་ཡི། །དོན་དུ་བསྩལ་ཞིང་ཟིན་བྲིས་སུ། །བྱ་བྲལ་རཏྣ་ནཱ་ཐས་བཀོད། །མ་ངེས་འགལ་འཁྲུལ་བཟོད་འཚལ་ཞིང༌། །དགེ་བས་འགྲོ་ཀུན་ཀརྨ་པའི། །སྐུ་གསུང་ཐུགས་ཀྱི་དཀྱིལ་འཁོར་དང༌། །དབྱེར་མེད་གཅིག་ཏུ་གྲོལ་གྱུར་ཅིག །ཅེས་པ་འདི་ནི་རྗེའི་གསུང་རྒྱུན་ལྟར་གཡུང་བྱ་བྲལ་གྱིས་ཟིན་བྲིས་བྱས་པ་སྤྱན་ལམ་དུ་ཕབ་ནས་དག་པར་བྱས་པའོ། །ཤུ་བྷམ་སྟུ་སརྦ་ཛ་ག་ཏཱཾ། །
བློ་སྦྱོང་གི་ཁྲིད་བཞུགས་སོ། །
ཇོ་བོ་ཐུགས་རྗེ་ཆེན་པོ་སངས་རྒྱས་མཉན་པ་གྲུབ་ཐོབ་ཀྱི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །འདིར་བྱང་ཆུབ་ཀྱི་སེམས་ཀྱི་མན་ངག་ཅུང་ཟད་ཅིག་བརྗོད་པར་བྱའོ། །དེའང་ད་ལན་གྱི་དལ་འབྱོར་གྱི་ལུས་འདི་ཐོབ་པ་ནི་སྔོན་དགེ་བ་བཅུ་བསགས་པ་ལས་བྱུང་པ་ཡིན། དགེ་བ་བཅུ་སྤྱད་པ་ནི་ངན་སོང་དང་འདོད་པའི་ཁམས་འདི་ན་ཉིན་མོའི་སྐར་མ་དང་འདྲ་བས། འདི་ད་ལན་ཙམ་མ་གཏོགས་དུས་རྒྱུན་དུ་རྙེད་པའི་དངོས་པོ་མིན་པས། ད་ལྟ་སངས་རྒྱས་ཀྱི་བསྟན་པ་ནི་མ་ཉམས་པར་བཞུགས། དགེ་བའི་བཤེས་གཉེན་ཚད་མ་དང་མཇལ། རང་རེ་དབང་པོ་ལ་ནི་སྐྱོན་མེད། སྨྲ་ཤེས་དོན་གོ་བའི་དུས་འདིར་གཟབ་དགོས་པར་གསལ་ཏེ། འཁོར་བ་གཏན་སྤོང་བྱེད་རྟེན་ལུས་རྙེད་ཚེ། །ཨུ་དུམ་༼མེ་ཏོག་དམར་མཆོག་ཏུ་བསྒྱུར་བའང་ཡོད།༽ ལྦཱ་རའི་མེ་ཏོག་ལྟར་དཀོན་པའི། །བློ་སྣ་ཙམ་ཡང་ཡིད་ལ་མི་འཆར་བར། །དལ་འབྱོར་ཀུ་ཤ་སྐྱེ་བཞིན་ཇི་མི་སྙམ། ད་ལྟ་གསོན་པ་དང༌། ན་སོ་གཞོན་པ་དང༌། རིགས་དང་ནོར་དང་བྱད་གཟུགས་ཙམ་གྱིས་འཁྲུལ་ནས། བཟའ་བཏུང་འཁྲིག་པ། འཕྲལ་དགོས་སྡིག་པའི་ལས་ལ་སྐྱིད་དུ་ཚོར་ནས་ཚེ་གར་སོང་ཆ་མེད་དུ་བཏང་ནས། ན་རྒས་འཆི་བ་ཀུན་མི་སྲིད་པའི་དཔེར་འཇོག་ཏུ་བྱེད་པ་ཀུན་ལ་སྙིང་རྗེ་གདོད་མ་ནས་སྐྱེ་བར་རིགས་ཏེ། སྡིག་པའི་ལས་ལ་གལ་ཆེན་བྱ་བར་འཁྲུལ། །དེ་ཡི་འབྲས་བུས་ངན་སོང་སྡུག་བསྔལ་མྱོང༌། །འཕྲལ་དུ་མི་འཆིའི་བློ་གདེང་ཕུགས་སུ་བཀོད། །ཅི་བྱ་ཚང་བརླག་དུས་ཤིག་ནམ་ཡོང་ཨང༌། །ཤི་ནས་གར་ཡང་མི་སྐྱེ་བ་ཡིན་ན་ཏ་དེ་ཀ་ཡིན་དུ་ཆུག་ཀྱང༌། འཁོར་བའི་རྩ་བ་བདག་འཛིན་མ་སྤངས་ཀྱི་བར་རྣམ་ཤེས་ཚེ་སྔ་མའི་ལས་བྱས་པའི་རྗེས་སུ་འབྲངས་ཏེ། མི་དགེ་བ་བཅུ་སྤྱད་ན་ངན་སོང༌། དགེ་བ་བཅུ་སྤྱད་ན་འདོད་པའི་ལྷ་མི། རྒྱུ་བསམ་གཏན་དང་གཟུགས་མེད་བསྒོམས་པའི་ལས་ཀྱི་འབྲས་བུ་གཟུགས་ཁམས་དང་གཟུགས་མེད་ཀྱི་ཁམས་སུ་སྐྱེས་ཏེ། དེར་ཡང་འཁོར་རྩར་གྱུར་པའི་ཉོན་མོངས་པ་རྣམས་མ་སྤངས་པས་དགེ་བའི་ལས་འབྲས་ཀྱི་ཤུགས་ཟད་པ་ན། འཕོང་སྐྱེན་གྱིས་མདའ་ནམ་མཁའ་ལ་ཇི་ཙམ་དཔགས་ཏེ་འཕངས་ཀྱང༌། ས་ལ་ཕྱིར་ལྟུང་བ་བཞིན་ཁམས་གསུམ་གྱི་འཁོར་བ་འདིར་ཟོ་ཆུན་གྱི་ཁྱུད་མོ་ལྟར་འཁོར་བའི་རྒྱུ་འབྲས་འདི་མྱུར་བར་འཁོར་བ་ལ་དུས་སྐད་ཅིག་ཙམ་ལ་ཡང་གཟུར་ས་མེད་པའི་དབང་པོ་ཆེ། བདེན་པ། དྲང་བ། ཁ་བཙན་པ། མྱུར་བ་ཞིག་འདུག་སྟེ། རྒྱུ་འབྲས་ལས་དང་ལས་ཀྱི་འབྲེལ་པ་ལས། །བྱ་བ་ཐམས་ཅད་འབྲས་བུས་མི་བསླུ་བས། །བདག་ཉིད་ཁོ་ནའི་ལུས་སེམས་རྗེས་འབྲངས་ཏེ། །འཁྲུལ་པ་འཁོར་བའི་གཟེབ་འདིར་དམྱལ་ཐག་བཅད། །འོ་ན་སེམས་ཅན་འདི་ཐམས་ཅད་འཁོར་བའི་སྡུག་བསྔལ་གྱི་ཉེས་དམིགས་འདི་ཙམ་འདུག་ན། འདི་བསལ་བར་བྱ་བའི་ཐབས་ཡོད་དམ་སྙམ་ན། ཡོད་དེ། འཁོར་བར་སྐྱེ་བའི་རྒྱུ་རྩ་བ་ནས་སྤངས་པའམ་སྤོང་བར་མཛད་དེ་འཁོར་བའི་སེམས་ཅན་འདྲེན་པར་མཛད་པའི་སངས་རྒྱས་དང་བྱང་སེམས་དཀོན་མཆོག་གསུམ་གྱི་ངོ་བོར་བཞུགས་པ་རྣམས་ཀྱིས་འཁོར་བའི་རྩ་བ་གང་ཡིན་བརྡ་སྤྲད་ནས། རྒྱུ་དེ་དོར། མྱང་འདས་ཀྱི་རྒྱུ་ལ་ནན་ཏན་བྱས་ན་འཁོར་བ་ལས་ཐར་ངེས་ཏེ།
དེའང་འཁོར་འདས་ཀྱི་རྒྱུ་འབྲས་རང་རེ་མ་རིག་པའི་སེམས་ཕྱིན་ཅི་ལོག་གིས་མི་ཤེས་པས། དེ་མཁྱེན་པའི་ཇི་ལྟ་ཇི་སྙེད་ཀྱི་མཁྱེན་གཉིས་མངའ་བའི་དཀོན་མཆོག་གསུམ་ལ་སྐྱབས་སུ་གསོལ་ནས། སེམས་ཅན་ཐམས་ཅད་འཁོར་བའི་སྡུག་བསྔལ་ལས་བདག་གིས་ཀྱང་གདོན་པར་བྱའོ་སྙམ་དུ་གོ་ཆ་བགོ་བའི་དུས་ཡིན་ཏེ། མཁའ་མཉམ་སེམས་ཅན་གསུམ་ལ་སྐྱབས་གསོལ་ཞིང༌། །བདག་གིས་སྲིད་འདིའི་ཉེས་མང་མ་བཟོད་པས། །སྣང་ཡང་རང་བཞིན་མེད་པའི་སྡུག་བསྔལ་འདི། །དཀོན་མཆོག་དཔང་བཞུགས་བདག་གིས་བསལ་བར་བྱ། །ད་ནི་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ས་ལ་སེམས་ཅན་ཐམས་ཅད་འོགད་པ་ལ། སེམས་ཅན་འདི་ཐམས་ཅད་ཚོགས་བསགས་སྡིག་པ་སྦྱང་དགོས་པ་ལས།
དང་པོ་ཚོགས་བསགས་པ་ནི།
སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་བསམ་གཏན་ཤེས་རབ་ཀྱི་ཚོགས་བསགས་དགོས་པ་ལས། མ་རྒན་སེམས་ཅན་འདི་རྣམས་ཀྱི་རྒྱུད་ལ་ཕ་རོལ་ཏུ་ཕྱིན་པ་དྲུག་གི་དགེ་བའི་རྩ་བ་ཇི་ལྟ་བུ་ཞིག་གི་སྒོ་ནས་བདག་གིས་རྫོགས་པའི་བྱ་བ་ཇི་ལྟར་ནུས་སྙམ་པའི་སྨོན་པ་དང༌། རྫོགས་པའི་སྦྱོར་བ་ལ་ནམ་རང་དབང་ཐོབ་སྙམ་པ་རྩེ་གཅིག་པ་དགོས་ཏེ། སེམས་ཅན་མ་རྒན་ཉམ་ཆུང་འདི་དག་གི །རྒྱུད་ལ་ཚོགས་གཉིས་ཡོངས་སུ་རྫོགས་པའི་ཐབས། །བདག་གི་བསམ་སྦྱོར་ཇི་བཞིན་གེགས་མེད་པར། །མྱུར་བར་འདོད་ཐོག་ཁེལ་བར་ནམ་ཞིག་འབྱུང༌། །དེས་ན་རང་རེའི་རྒྱུད་ཀྱི་མཐར་ཐུག་གི་སྒྲིབ་པ་སྦྱོང་བར་བྱེད་པ་ལ། གནས་སྐབས་ཚེ་འདིར་བླངས་པའི་སྡོམ་པ་གསུམ་ལ་འགལ་བ་ཅི་བྱུང་གི་ཉེས་ལྟུང་སྦྱང་དགོས་པས། རྩ་བའི་བླ་མ་དཀོན་མཆོག་གསུམ་གྱི་ངོ་བོར་ཁྲ་སྤུང་ངེར་བཞུགས་པ་ལ་བྱང་ཆུབ་སེམས་དཔའ་ཀུན་བཟང་གི་སྨོན་ལམ་ལས་བྱུང་བའི་མཆོད་པས་མཆོད་ནས། ནམ་མཁའི་མཐའ་མཉམ་གྱི་སེམས་ཅན་ཐམས་ཅད་སྡོམ་གསུམ་གྱི་རྩ་བ་ཡན་ལག་གི་ཉེས་ལྟུང་ཅི་བྱུང་བ་དེ་ཐམས་ཅད་ཀྱང་རང་རེའི་བློས་བླངས་ཏེ་སྦྱང་བར་དམིགས་ནས། སྔར་བྱས་ཉེས་ལྟུང་སྒྲིབ་པ་ཅི་མཆིས་པ། །ཤིན་ཏུ་མི་བཟོད་འཇིགས་པས་སྐྱི་ཟ་ཞིང༌། །ད་ནི་སྲོག་ལ་བབས་ཀྱང་མི་བགྱིད་པས། །སྔར་བྱས་ཉེས་བཤགས་དཀོན་མཆོག་མཁྱེན་པར་གསོལ། །མདོར་ན་གཟུངས་སྔགས་ཁྱད་པར་ཅན་བཀླག་པ། ཆོ་ག་ཟབ་མོ་བྱ་བ། གཏོར་མ་བསྔོ་བ། སྟོང་ཉིད་བསྒོམ་པ། ཕྱག་དང་བསྐོར་བ། སྨོན་ལམ་ཅི་འདྲ་བཏབ་པ་ལ་སོགས་པ་ཐམས་ཅད་ལ་རང་དོན་དུ་དམིགས་པའི་ཞེན་འཁྲིས་ཡེ་མེད་པར་བདག་གིས་བྱས་པ་འདི་མ་རྒན་སེམས་ཅན་ཐམས་ཅད་ཀྱིས་བྱས་པ་ཡིན་ན་ཨང༌། བདག་གིས་བྱས་པ་འདིས་དེ་དག་གིས་བྱེད་པའི་དངོས་ཀྱི་རྒྱུ་དང་རྐྱེན་དུ་འགྲོ་བར་གྱུར་ཅིག བདག་གི་འདིས་རང་དོན་དུ་བདེ་དགེར་མ་སྨིན་པར་སེམས་ཅན་གཞན་ཐམས་ཅད་ལ་བདེ་དགེར་སྨིན་པར་གྱུར་ཅིག་གུ་སྙམ་དུ་སེམས་ཏེ། མདོར་ན་གཞན་ལ་དགྲ་འདྲེ་གདོན་བགེགས་ནད་ལ་སོགས་པ་ཅི་འདྲས་གནོད་བྱུང་པའི་དེ་ཐམས་ཅད་སེམས་ཅན་གཞན་དག་ལ་དེའི་ཆ་ཤས་ཙམ་ཡང་མི་འབྱུང་བར་བདག་ཁོ་ནའི་སྟེང་དུ་ཤོག་ཅིག་གུ་སྙམ་དུ་སྟེ། སེམས་ཅན་ཀུན་ལ་སྡ྄ུག་བསྔལ་ཅི་འབྱུང་བ། །དེ་དག་ཐམས་ཅད་བདག་གིས་ཁུར་དུ་ཤོག །བདག་གིས་དགེ་རྩ་ཆེ་ཕྲ་གང་བསགས་པའི། །འབྲས་བུ་སེམས་ཅན་གཞན་ལ་བདེ་འབྱོར་ཅིག །ལྷག་པར་རང་གིས་ཕར་ཕན་ཆེར་བཏགས་པའི་འབྲེལ་པ་ཡོད་ཅིང༌། རང་ངོ་ནས་ཚེ་འདིར་མ་ལན་ཀྱང་ཕ་རོལ་པོས་གནོད་པ་ཚད་མེད་པར་བྱེད་པའི་སྐྱེས་བུ་འདི་ནི་ཉོན་མོངས་པ་ལས་ཆེར་ཉོན་མོངས་པས་སྨྱོ་བའམ། སྔོན་ལས་ཀྱི་འབྲས་བུ་གང་རུང་ཡིན་པས་དེ་ནི་དེ་ལས་ལྷག་པར་སྙིང་རྗེའི་ཡུལ་ཡིན་ཏེ། དེའི་ལན་དུ་གནོད་པ་ལྟ་ཞོག །སྐྱོན་ཙམ་མཐོང་བར་ཡང་མ་གྱུར་ཅིག་ཅེས་བློས་མི་བཟོད་པར་བསྒོམས་ཏེ། མ་རྒན་ལུས་ངག་ཡིད་ཀྱི་བུད་ཤིང་འདི། །བུ་ཡི་མདུན་འདི་ཉོན་མོངས་མེ་ནང་དུ། །གསོན་སྲེག་ཟུག་རྔུའི་སྨྲེ་སྡགས་འདོན་པ་ལས། །སུ་ཞིག་ཆགས་སྡང་ཕྲག་དོག་བྱེད་དམ་ཅི། །དེ་ནས་བྱང་ཆུབ་ཀྱི་སེམས་འདི་ཐུན་བརྒྱད་ལ། ཐུན་གཅིག་པ་ལ་ཐུན་གསུམ། ཐུན་གཉིས་པ་ལ་དྲུག གསུམ་པ་ལ་བཅུ་གཉིས། བཞི་པ་ལ་ཉེར་བཞི་ལྟ་བུ་གྲངས་མང་དུ་སྤེལ་ནས། བྱང་ཆུབ་ཀྱི་སེམས་གོང་ནས་གོང་དུ་སྤེལ་བ་འདི་དང་མ་བྲལ་བར་བྱའོ་སྙམ་སྟེ། གནས་སྐབས་མཐར་ཐུག་བདེ་དང་སྡུག་བསྔལ་དང༌། །ཕན་གནོད་ལེགས་ཉེས་བཟང་ངན་ཅི་བྱུང་ཡང༌། །བྱང་ཆུབ་སེམས་མཆོག་སེམས་ཅན་སྡུག་བསྔལ་འདི། །རྣམ་པ་ཀུན་ཏུ་བརྗེད་པར་བྱེད་རེ་ཤི། །དེ་ནས་བྱང་ཆུབ་ཀྱི་སེམས་ཇི་ལྟར་སྦྱངས་ཀྱང་མ་འབྱོངས་ན། རྩ་བའི་བླ་མ་སྤྱན་རས་གཟིགས་ལ་གསོལ་བ་བཏབ་སྟེ། རྩ་བའི་བླ་མ་སྤྱན་རས་གཟིགས་ཁྱོད་ཀྱིས། །སློབ་མའི་ཐ་ཤལ་རྨུ་རྒོད་བདག་འདྲ་རྣམས། །འཁྲུལ་པས་སེམས་ཅན་ཕ་མར་མ་མཐོང་ནས། །གཞན་སྡུག་རང་གར་བོར་ལ་ཐུགས་རྗེས་གཟིགས། །རང་ལ་ལོངས་སྤྱོད་མཐུ་སྟོབས་ནུས་པ་ཡོད་པ་ཞིག་ནམ་འབྱུང༌། དེ་བྱུང་ན་སེམས་ཅན་ཐམས་ཅད་ལ་ཕན་ཐོགས་ཅི་ཐུབ། ད་ལྟ་རང་ལ་ཡོད་པ་ལ་ལུས་སེམས་འདི་ལས་མི་འདུག །འདི་ལ་ཡོན་ཏན་གྱི་ཐབས་ཅི་འདྲ་ཞིག་སྒྲུབ་པའི་སྒོ་ནས་སེམས་ཅན་ལ་ཕན་ཐོགས་སྙམ་སྟེ། སེམས་ཅན་ཀུན་གྱི་བུ་གཅིག་ནུས་མེད་ངས། །དབང་བྱར་ཡོད་པ་ལུས་སེམས་འདི་མ་གཏོགས། །ཅི་ཡང་མི་འདུག་ད་ནི་སེམས་ཅན་ཕྱིར། །ལུས་དང་སེམས་འདི་ཐལ་བར་མི་སྤྲུགས་རི། །དེ་ནས་ལུས་ཀྱི་བྱ་བ་ཐམས་ཅད་སེམས་ཅན་གྱི་གཏན་ཐར་ཐོབ་པའི་ཕྱིར་དུ་སྨོན། ངག་གི་བྱེད་པ་ཐམས་ཅད་ཀྱང་སེམས་ཅན་གྱི་གཏན་ཐར་ཐོབ་པའི་དོན་དུ་སྨོན། ཡིད་ཀྱིས་ཅི་བསམ་ཀྱང་སེམས་ཅན་གྱི་གཏན་འདུན་ཕུན་སུམ་ཚོགས་པ་ཁོ་ནའི་ཆེད་དུ་སྨོན་པ་སྟེ། དེས་ན་སེམས་ཅན་གྱི་དོན་ནི་རྫོགས་པའི་བྱང་ཆུབ་ཡིན། དེའི་རྒྱུ་ནི་བྱང་ཆུབ་ཀྱི་སེམས་ཡིན། དེ་ལ་རྐྱེན་ངན་ཅི་བྱུང་བྱང་སེམས་འཕེལ་བའི་གྲོགས་སུ་ཤོག་ཅིག་པར་སྨོན་དགོས་ཏེ། སེམས་ཅན་ཐམས་ཅད་ཐར་པ་ཐོབ་པ་ལ། །རྐྱེན་ངན་ཐམས་ཅད་བྱང་ཆུབ་རྒྱུར་གྱུར་ཏེ། །དཀའ་བློ་ཅུང་ཟད་ཙམ་ཡང་མ་སྐྱེས་བར། །མྱུར་དུ་བྱང་ཆུབ་ཐོབ་ན་ཅི་མ་རུང༌། །དེ་ནས་བྱང་ཆུབ་ཀྱི་སེམས་སྟོན་པའི་དགེ་བའི་བཤེས་གཉེན་འདི་ཅིས་ཀྱང་གལ་ཆེ་བས། འདི་ཉིད་འཚོལ་བ་དང༌། དགེ་བའི་བཤེས་གཉེན་དང་མི་འབྲལ་བ་དང༌། དགེ་བའི་བཤེས་གཉེན་གྱི་ཡོངས་སུ་འཛིན་པ་ལས་ཉམས་པ་མེད་པའི་གོ་ཆ་ཁུར་དགོས་ཏེ། སྐད་ཅིག་ཙམ་ཡང་ཐེག་ཆེན་དགེ་བཤེས་དང༌། །འབྲལ་མེད་ལུས་ངག་བགྱི་བ་ཐམས་ཅད་པ། །དགེ་བཤེས་འཚོལ་ཞིང་དགེ་བཤེས་མགུ་བ་ཡི། །སྤྱོད་པ་ཁོ་ནས་བྱང་ཆུབ་སྦྱོང་བྱེད་ཤོག །རང་ལ་སྡུག་བསྔལ་ཞིང་འབྱོར་པ་ཉམས་པ་དང་གྲགས་པ་ངན་པ་ཡོང་སྙམ་པའི་བློ་སྐྱེས་ན་རང་སེམས་ཅན་གཅིག་གི་སྡུག་བསྔལ་མི་བཟོད་ན། བདག་གིས་སེམས་ཅན་ཐམས་ཅད་ཀྱི་སྡུག་བསྔལ་དང་འབྱོར་པ་ཉམས་པ་གྲགས་པ་ངན་པ་ལ་བཟོད་ཐབས་མེད་པས། རང་གི་སྡུག་བསྔལ་ལ་སོགས་པ་ཐམས་ཅད་ཁྱད་དུ་བསད་དེ་ཇི་མི་སྙམ་པར་བསྒོམ་དགོས་ཏེ། དོན་དུ་སེམས་ཅན་སྤྱི་དང་བྱེ་བྲག་ལ། །བདག་དང་རང་ཕྱོགས་གཤིས་ལ་ག་ལ་གྲུབ། །རྟེན་འབྲེལ་ཙམ་དུ་སེམས་ཅན་ཐམས་ཅད་པའི། །སྡུག་བསྔལ་རྒྱ་མཚོ་ལྟ་བུ་འདི་མཐོང་ན། །ཉི་ཚེའི་སེམས་ཅན་རེ་རེའི་སྡུག་བསྔལ་འདི། །ཆུ་ཐིགས་ཙམ་རེ་ཡིན་པས་གང་བྱུང་སླ། །དེས་ན་བདག་གཅེས་འཛིན་ལས་གཞན་གཅེས་འཛིན་འདི་གོམས་དགོས་པས། དེ་ཨེ་གོམས་ཞག་རེ་ལས་ཞག་རེ་བལྟ་དགོས་ཏེ། གཞན་གཅེས་རང་གི་རྒྱུད་ལ་འབྱོངས་པ་ཡི། །ཤ་ཚ་བཅོས་མ་མིན་པར་ཨེ་འདུག་གོ། །རང་ལ་ཕོངས་པ་རྩད་ནས་ཟད་པ་ཡི། །བློ་སྣའི་འགྱུར་བ་ཙམ་རེ་ཨེ་འདུག་གོ། །
མདོར་ན་རང་བློ་ཆོས་སུ་སོང་བའི་ཚད་སེམས་ཅན་སྤྱི་ཇུས་འདི་སྙིང་ལ་མདའ་དུག་མ་འཕོག་པ་ལྟར། ན་ཀ་རེ་ནུབ་མར་ཉལ། ནངས་ཡར་ལང་དུ་འདུག་ན་བློ་བྱང་ཆེན་གྱི་ཆོས་སུ་སོང་བར་གསལ་ཏེ། ཉིན་མཚན་མེད་པར་སེམས་ཅན་སྡུག་བསྔལ་བསམ། །དེ་ལ་ཅི་དྲག་གང་དྲག་ལ་གྱ་ཞིང༌། །ཅི་བྱེད་འདི་བྱེད་བཟོད་པར་མི་གདའ་ན། །བློ་སྣ་དམ་པའི་ཆོས་སུ་སོང་བ་ཡིན། །མདོར་ན་བྱང་ཆུབ་ཀྱི་སེམས་དང་སེམས་ཅན་གྱི་དོན་དང༌། རང་དོན་གཏན་ཟད་མ་ཟད་ཐམས་ཅད་རང་ལ་རང་ཉིད་ཡིད་ཆེས་པ་སངས་རྒྱས་དང་བྱང་སེམས་ཀྱི་ཐུགས་༼རང་རེ་སོ་སྐྱེ་ལ་འཕགས་པ་དགྱེས་པའི་སྤྱོད་པ་ཞིག་མི་འོང་མོད། འོ་ན་དེ་ལས་དང་པོ་པ་ལ་འཕགས་པ་རྣམས་ཀྱིས་འདི་ལྟ་བུའི་སྤྱོད་པ་ལ་སློབས་གསུངས་པའི་སྤྱོད་པ་མ་འཇུག་ན་འཕགས་པས་རྫུན་མི་གསུངས་བའི་ཕྱིར་རང་རེའི་ལེགས་བྱས་ལ་མི་བསླུའོ། །མཆན།༽ཀྱིས་ཁྲེལ་བ་མེད་སྙམ་པ་རེ་ཡོད་ན་རང་གི་ཆོས་དེ་ལམ་དུ་འགྲོ་བ་ཡིན་པས། བྱང་ཆུང་སྤྱོད་པ་སྤྱོད་ཞིང་གཞན་དོན་ལ། རང་གི་དོན་ལས་ལྷག་པར་གཅེས་པ་ཡི། བསམ་སྦྱོར་བྱས་པ་རང་ལ་ཡིད་ཆེས་པ། །དཀོན་མཆོག་མི་བསླུ་སྙམ་དེར་རྗེས་ཡི་རང༌། །མདོར་ན་བྱམས་སྙིང་རྗེ་བསྒོམ་པས་རང་དོན་ལ་བརྟེན་པའི་སྡུག་བསྔལ་རྩ་བ་ནས་མི་འབྱུང་བས། རང་ངོས་ནས་མ་ཉེན་རྒྱུ་ཅི་ཡང་མེད་པའི་ཡིད་བདེ་བ་ཞིག་དགོས་ཏེ། གཞན་རྐྱེན་ངན་པ་རང་ཐོག་ཅི་བབས་ཀྱང༌། །དགའ་བ་འཕེལ་ནས་རང་གི་སྡུག་བསྔལ་ལ། སྡིག་སྒྲིབ་ཟད་ཕྱིར་༼རང་གི་སྡིག་སྒྲིབ་ཟད་པས་སེམས་ཅན་ཐམས་ཅད་ཀྱི་དོན་འབྱུང་བས་སྙིང་ཐག་པའི་དགའ་བདེ་ལྡོག་ཏུ་མེད་པ་ཡང་དུས་དེར་སྐྱེ་བ་ཡིན་ནོ། །མཆན།༽ དགའ་བ་མ་གཏོགས་པའི། །སྡུག་དོན་རྩད་ནས་མི་འདུག་གཏིང་ནས་གོ། །མདོར་ན་རང་རྒྱུད་ལ་གཉེན་པོ་ཀློང་དུ་གྱུར་མ་གྱུར་གྱི་ཚད་ནི། ཞེ་སྡང་ལ་སོགས་པ་སྐྱེ་བའི་རྐྱེན་གྱིས་ཡུལ་ཡིད་འཁྲུགས་པ་ལྟ་བུ་གང་གིས་ཀྱང་སློང་མི་ཐུབ་པར་གཞན་གྱི་དོན་དུ་སེར་སྣ་དང་ཁྲོ་བ་སོགས་བྱེད་ཀྱང་བཅོས་ནས་བྱེད་དགོས་པ་ཞིག་མ་གཏོགས། རང་དབང་དུ་ཆགས་སྡང་མི་སྐྱེ་བ་ཞིག་ངང་གིས་འབྱུང་བ་ཡིན། རྩལ་ཅན་ཡེངས་ཀྱང་རྟ་ལས་མི་ལྟུང་ལྟར། །སེམས་པ་ཡེངས་ཀྱང་བག་མེད་དབང་མ་ཤོར། །རྒྱུད་ལ་ཆགས་སྡང་སྐྱེ་སྐབས་མི་སྲིད་པའི། །བྱང་སེམས་སྙིང་རྗེ་རྒྱས་པར་བྱིན་གྱིས་རློབས། །དེས་ན་བྱང་ཆུབ་ཀྱི་སེམས་བསྒོམ་པ་དང་སྦྱོང་བ་དེ་ལ་སྡོམ་པ་གསུམ་གྱི་མི་མཐུན་པ་ཕྲ་མོའི་ཕྲ་མོ་ཡང་སྤང་དགོས་པས་གཞན་ཕན་དུ་མི་འགྱུར་བའི་གཞན་དོན་ཡིན་ཟེར་ནས། ཐོ་ཅོ་དང་ཅོ་འདྲི་སོགས་ཀྱི་སྤྱོད་ལམ་ངན་པ་ཐམས་ཅད་སྤང་དགོས་ཏེ། རང་གཞན་ཐམས་ཅད་ཉོན་མོངས་ཞི་བ་ཡི། །སྤྱོད་ལམ་ཞི་ཞིང་དུལ་བའི་དཔལ་ཐོབ་ནས། །མཐོང་བ་ཙམ་གྱིས་གཞན་སྣང་བསྒྱུར་བ་ཡི། །བྱང་སེམས་བཅོས་མིན་བསྐྱེད་ནུས་བྱིན་གྱིས་རློབས། །དེས་ན་རང་དང་མཉམ་པ་ལ་ཕྲག་དོག །དམན་པ་ལ་བརྙས་བཅོས། ལྷ་འདྲེ་ལ་སྡང་ཤུགས་ཀྱི་ནུས་པས་ཚར་གཅོད་པར་རློམ་པ་ཐམས་ཅད་ཀྱང་བླུན་པོའི་རིགས་ཅན་འགའ་ཞིག་གིས་བྱང་ཆུབ་ཀྱི་སྤྱོད་པ་དང་མི་འགལ་སྙམ་སྟེ། མཉམ་པ་ལ་སྐྱོན་སྒྲོགས། དམའ་བ་ལ་མཁོས་མེད་པོ་ཟེར་ནས་གཞེར་འདེབས་པ་ཀུན་གནད་རྩ་བ་ནས་མ་གོ་བར་འདུག་སྟེ། བྱང་སེམས་རྒྱུད་ལ་ཇི་ལྟར་བསྒོམས་ན་ཡང༌། །ཕྱོགས་རིས་མང་པོས་ཇི་བཞིན་བློ་མ་འགྱུར། །མཆོག་དམན་དགྲ་གཉེན་མང་པོ་ཕྱེས་ཕྱེས་ནས། །བློ་དང་བྱང་སེམས་འདྲེས་དུས་དཀའ་མོར་གདའ། །གཞན་ལ་ཕན་ཐོག་པ་དེ་གཅིག་པུས་ཆོག །དེ་གཞན་གྱིས་མཐོང་ཐོས་དང་གཞན་ལ་ཡུས་ཆེ་དང་ངོ་སོར་མ་སོང་བ་མི་གཞན་གྱིས་མ་ཚོར་བར་རང་རྒྱུད་དུལ་བ་ལ་གནས་པ་དགོས་ཏེ། རང་གི་ཡོན་ཏན་ལྟར་སྣང་བཅོས་མ་ཀུན། །ཤེས་ལྡན་གཟིགས་ན་སྐྱོན་གྱི་ཕུང་པོ་སྟེ། །སངས་རྒྱས་བྱང་སེམས་མདུན་དུ་ཚུལ་འཆོས་ཀྱིས། །རྣམ་པ་ཀུན་ཏུ་སྒྲིབ་པར་མ་གྱུར་ཅིག །སྤྱིར་ཡང་སེམས་ཅན་གྱི་སྐྱོན། ཁྱད་པར་བྱང་སེམས་ཀྱི་སྐྱོན་བརྗོད་དུ་མི་རུང་སྟེ། རང་ཕྱོགས་སེམས་ཅན་རྣམས་ཀྱི་སྐྱོན་བརྗོད་ཅིང༌། །སེམས་ཅན་ཀུན་ལ་ཕན་གདགས་མཛད་པ་ཡི། །བྱང་ཆུབ་སེམས་དཔའི་སྐྱོན་རྣམས་ཁྱེད་འཛིན་ན། །སུ་ཡིས་ཡོན་ཏན་ཉིད་དུ་ལྟ་བར་བྱེད། །མདོར་ན་རང་རྒྱུད་ཀྱི་ཉོན་མོངས་གང་ཆེ་བརྟགས་པ་དང༌། རང་གི་དགེ་རྩའི་འབྲས་བུ་རང་དོན་དུ་བྱང་ཆུབ་ལའང་མི་ལྟ་བ་དགོས་ཏེ། རང་གི་རྒྱུད་ཀྱི་ཉོན་མོངས་གང་ཆེ་རྣམས། །སྔོན་ལ་སྦྱངས་ནས་གཞན་དོན་དགེ་རྩ་ལ། །འབྲས་བུ་བདག་གིར་རློམ་པ་ཙམ་མེད་པའི། །སེམས་དཔའ་དེ་ནི་སྐྱེས་བུ་དམ་པ་ཡིན། །དགེ་རྩ་ཅི་བྱེད་པ་ཐམས་ཅད་ཀྱང་རང་བཞིན་གྱིས་མ་གྲུབ་པའི་སྟོང་པ་ཉིད་ལས་གཞན་དུ་མ་ཡིན་པའི་དྲན་འདུན་དང་མ་བྲལ་བ་དགོས་ཏེ། ཆོས་ཀུན་རང་བཞིན་ཉིད་ཀྱི་སྟོང་པ་ཡི། །ངང་ནས་སྒྱུ་མ་ལྟ་བུའི་སེམས་ཅན་ལ། །སྒྱུ་མ་ལྟ་བུའི་བྱང་སེམས་བསྒོམ་བྱས་ཏེ། །སྒྱུ་མ་ལྟ་བུར་མངོན་ཚང་རྒྱ་པ་ཡི། །ཐེག་པ་ཆེན་པོའི་ལམ་དེ་ཁྱད་པར་འཕགས། །སྒྱུ་མ་ཉིད་ཀྱང་སྤྲོས་བྲལ་མཁན་འདྲའོ། །མཁོན་འཛིན་དང༌། ཚིག་རྩུབ་དང༌། ངན་ལན་དང༌། ལོག་འཚོ་འདོད་པ་རྣམས་རྩ་བ་ནས་ཐེག་པ་ཆེ་ཆུང་གང་གིའང་དམ་པའི་ཆོས་རྒྱུད་ལ་སྐྱེར་མི་འཇུག་མཁན་ཡིན་ཏེ། མཁོན་འཛིན་དམ་ཞིང་གཞན་ལ་གནོད་ཚིག་སྨྲ། །ངན་ལན་ངན་འཇལ་ལོངས་སྤྱོད་མཁོ་དགུ་རྣམས། །ཐབས་མང་སྒོ་ནས་རང་གིས་ཐོབ་བྱེད་པ། །དགེ་སྦྱོང་བྱི་ལ་དུག་སྤྲུལ་ལྟ་བུར་སྤང༌། །འདི་ལྟ་བུ་ནི་བྱང་ཆུབ་ཆེ་ཆུང་གི་ལམ་མི་མཐུན་ཕྱོགས་སུ་མ་ཟད་མངོན་མཐོའི་ལམ་ཙམ་གྱི་ཡང་མི་མཐུན་ཕྱོགས་ཡིན་ནོ། །རང་སེམས་དཔར་གྲགས་འདོད་དང༌། རང་གི་བུ་དང་གཡོག་འཁོར་སོགས་༼ཚེ་འདིའི་ཕྱིར་དུ་བྱང་སེམས་བསྒོམ་པ་སྐད་ནི་སྐྱེས་བུ་ཆེ་འབྲིང་གི་ལམ་དུ་འགྲོ་བ་ག་ལ་ཞིག །སྐྱེས་བུ་ཆུང་ངུའི་ལམ་དུའང་མི་འགྲོ་སྟེ། བསྒྲུབ་བྱ་མི་དགེ་བར་སྒྲུབ་བྱེད་དགེ་བས་བསྒྲུབ་པར་རློམ་ཀྱང་སྒྲུབ་བྱེད་དེ་དགེ་བ་ལྟར་སྣང་ཡང་མི་དགེ་བ་ཡང་དག་པ་ཡིན་པས་དེའི་འབྲས་བུ་ཡང་མཐོང་ཆོས་ཚེ་འདི་ཉིད་ལ་འབྱུང་སྟེ། གཏམ་ངན་སོགས་ཡིད་དུ་མི་འོང་བ་སྣ་ཚོགས་བྱུང་ནས་ཡི་མུག་གི་ངན་སོང་དུ་འགྲོ་བའོ། །མཆན།༽ ཚེ་རིང་ནད་མེད་པའི་ཕྱིར་སྲོག་བློས་བཏང་བའི་སྙིང་རྗེ་ལྟ་བུ་དང༌། བདག་གཞན་བརྗེ་བའི་བློ་ཅུང་ཟད་ཀྱིས་ང་ནི་སེམས་དཔའ་འོ་ཞེས་གཞན་དག་དམན་པར་བཟུང༌། བདག་ཉིད་མཆོག་ཏུའོ་ཞེས་ང་རྒྱལ་དུ་སོང་ན་མི་རུང་སྟེ་མི་སྐྱེའི་ཆོས་ལ་བཟོད་པ་ཐོབ་ན་ཡང༌། །ང་རྒྱལ་རློམ་སེམས་དྲི་ཙམ་མི་འབྱུང་ན། །ཆོས་བརྒྱད་གྲགས་པའི་བྱང་སེམས་ཁས་ལེན་པ། །ཁྱོད་ལ་ཡོན་ཏན་གང་གིས་ང་རྒྱལ་བྱེད། །གཞན་ཐམས་ཅད་ལ་ཁྱེར་ཀ་མེད་པོར་གྱུར་ན་རང་རེ་གཅིག་པུ་ལ་སྟོབས་ཅན་འོང་སྙམ་ནས། གཞན་སྡུག་དང༌། རང་སྐྱིད་འདོད་བྱེད་བཞིན་བློ་སྦྱོང་བ་སྐད་དུ་བཅོས་པ་ཀུན་སྨན་བཏང་བར་རློམ་ནས་དུག་བཏང་བ་དང་འདྲ། ཡུལ་གནས་གང་ནའང་གྲོགས་དང་ཉེ་རིགས་སོགས། །ཕུན་སུམ་ཅི་ཚོགས་བསམ་པ་མ་གཏོགས་པ། སྐྱིད་ཕྱིར་སྡུག་བསྔལ་འཚོལ་བར་བྱེད་པ་ཡི། །གཞན་གནོད་དགའ་བ་བསྒོམ་པར་མ་གྱུར་ཅིག །
མདོར་ན་ཟས་གོས་ཀྱི་རྣལ་འབྱོར་ཚུན་གཞན་ཕན་གྱི་བསམ་པས་ཟིན་པར་བྱས་ཤིང༌། བྱང་ཆུབ་ཀྱི་སེམས་བསྒོམ་སྙིང་མི་འདོད་ན། བདག་ལྟ་བུའི་བྱང་སེམས་མ་འབྱོངས་པ་ཆེས་མང་སྙམ་སྟེ། སླར་དེ་དག་གི་དོན་དུ་དྲག་བསྒོམ་བྱ་སྟེ། བདག་དང་བདག་འདྲ་བྱང་སེམས་མ་འབྱོངས་ཤིང༌། །ཉོན་མོངས་ལས་དང་སྡུག་བསྔལ་གྱི་མནར་བས། །འདི་འདྲ་ཇི་ལྟར་འབྱམས་ཀླས་མཐའ་མེད་བཞིན། །བདག་གི་རྒྱུད་ལ་བྱང་སེམས་ཅིས་མི་བསྟེན། །དེས་ན་ཐུན་རེ་ལ་ཡང་བྱང་སེམས་དང་མི་འབྲལ་བའི་དམ་བཅའ། བསླབ་བྱ་དང་འགལ་བའི་བཤགས་པ་བྱས་ནས། །ཆོས་བརྒྱད་དང་རང་དོན་ཡིད་བྱེད་ཀྱིས་བསྡུས་པའི་འཁོར་ལོངས་སྤྱོད་ཕུན་སུམ་ཚོགས་ན་དགའ་བ་དང༌། མ་འབྱོར་ན་སྡུག་བསྔལ་བ་སོགས་གང་ཡང་མི་བྱེད་པར། ཚེ་འདི་རྨི་ལམ་ཙམ་དུ་མགོ་སྙོམས་པས། །ཕུན་སུམ་ཚོགས་དང་མ་ཚོགས་ཇི་ལྟར་ཡང༌། །བྱང་ཆུབ་སེམས་ཡིད་བདེ་བས་ལས་རུང་བའི། །རྒུད་པ་དང་ལེན་ཞུམ་པ་མེད་གྱུར་ཅིག །སྲོག་ལ་བབས་ཀྱང་བྱང་ཆུབ་ཀྱི་གེགས་གྱུར་གྱི་ཉོན་མོངས་པའི་དབང་དུ་མི་གཏང་བར་བྱ་སྟེ། ཉོན་མོངས་སྐྱེས་དུས་དང་པོར་གཉེན་པོ་དྲན། །བར་དུ་བཟློག་ཅིང་ཐ་མར་རྒྱུན་གཅོད་པའི། །འབད་པ་ཆེན་པོས་བྱ་བ་ཅི་བྱེད་ཀུན། །བྱང་ཆུབ་ཆེན་པོའི་ལམ་དུ་འགྲོ་གྱུར་ཅིག །གཞན་ཡང་དམ་པའི་ཆོས་རྣལ་མ་འབྱུང་བ་ལ་དད་པ། མ་བྱུང་བ་ལ་ཅི་དྲག་ན་སྙམ་པའི་སྙིང་རྗེ་བཟོད་བླགས་མེད་པར་རང་འཁྲུངས་སུ་འབྱུང་དགོས་ཏེ། བླ་མ་བཟང་པོ་ཚུལ་བཞིན་བསྟེན་པ་དང༌། །བློ་རྒྱུད་དགེ་བའི་ཚོགས་ལ་བཀོལ་རུང་ཞིང༌། །དམ་ཆོས་ཉམས་སུ་ཅི་ལོན་བྱེད་པ་ཡི། །བྱ་བྲལ་སྐྱེས་བུ་དེ་ལ་སྙིང་ནས་དད། །ལྷག་པར་ཆགས་སྡང་སོགས་སྤང་དཀའ་བའི་ཡུལ་དེ་ཉིད་ལ་ལྷག་སྐྱེད་དུ་བྱས་ལ། དེར་མ་ཟད་བླ་མ་དང་ཕ་མ་སོགས་ཡུལ་གཉེན་པོ་ལ་གནོད་བྱེད་ལ་ལྷག་པར་སྙིང་རྗེ་ཆེར་བསྒོམ། ཁྱད་པར་མཐུན་རྐྱེན་འཛོམ་མ་འཛོམ། ཁམས་བཟང་ངན་གང་གིའང་དགེ་སྦྱོར་མི་འཕྲོག་པར་བསྒོམ་དགོས་ཏེ། འཕྲལ་གྱི་མཐུན་རྐྱེན་འཛོམ་དང་མ་འཛོམ་ལ། །ལམ་དུ་འཁྱེར་ནས་བྱང་སེམས་སྲེལ་དུ་ཆུག །ཁྱད་པར་སྙིང་མི་སྡུག་གི་སེམས་ཅན་ལ། །སྙིང་རྗེའི་དབང་གིས་སྙིང་དུ་ཅི་སྡུག་གྱིས། །དགྲ་འདུལ་གཉེན་སྐྱོང་སྡུག་བསྔལ་མྱུར་སྤངས་ནས། །ཆོས་སྒྲུབ་སྡུག་བསྔལ་བཟོད་པའི་དུས་ལ་འབབ། །ཚེ་འདིའི་དཔལ་འབྱོར་ཕུན་ཚོགས་ཀུན་སྤངས་ནས། །རྣམ་དག་དམ་ཆོས་སྒྲུབ་པའི་དུས་ལ་འབབ། །འཇིག་རྟེན་འདོད་བའི་རོ་ངན་མི་མྱོངས་ཞིང། །ཐོས་བསམ་སྒོམ་པའི་རོ་མྱོངས་དུས་ལ་འབབ། །ཆོས་ཕྱིར་དཀའ་བ་སྤྱད་ལ་མི་ཚེར་བར། །སྡིག་ཅན་སྙིང་རྗེར་བསྒོམ་པའི་དུས་ལ་བབས། །ལྟོས་བཅས་ཚེ་འདིའི་ཞེན་ཁྲིས་དབྲལ་བཅུག་ནས། །ཕྱི་མ་དོན་དུ་གཉེར་བཅུག་དུས་ལ་འབབ། །དགྲ་ལ་སྡུག་བསྔལ་བྱུང་ན་མི་བསམ་པར། །སྲིད་བཞིའི་བདེ་ལེགས་བསྒྲུབ་པའི་དུས་ལ་འབབ། །དེའང་རེས་འཇོག་མེད་པར་སྐྱེ་བ་འདི་ནས་བྱང་ཆུབ་མ་ཐོབ་ཀྱི་བར་སྐད་ཅིག་ཀྱང་བྱང་ཆུབ་ཀྱི་སེམས་དང་མ་བྲལ་བར་བསྒོམ་དགོས་ན་ཚེ་འདི་ལ་རེས་འཇོག་གང་བཏུབ། ཅི་འདྲས་བྱུང་ཡང་བྱང་ཆུབ་སེམས་ཉིད་ལ། །བློ་སྣ་ལིངས་བསྒྱུར་རེས་འཇོག་མི་བྱེད་པར། །བདག་འཛིན་གཉེན་པོས་རྐྱེན་ཐུབ་མ་བྱུང་བར། །ལེ་ལོར་འཇོག་པའི་གནས་སྐབས་ག་ལ་ཡོད། །སྙིགས་མ་ལྔ་བདོའི་དུས་འདིར་གཞན་གྱི་བསྟོད་ར་ལ་མི་ཐམས་ཅད་དགའ། སྨ་འབེབས་ལ་སྡང། མཐོ་དམན་ཅུང་ཟད་རེས་འགྱུར་འོང་གིན་འདུག་པ། ས་གཞི་ཁོར་ཡུག་བྱིན་ཀྱང་དགའ་མི་ཚོར། །ལུས་དང་ལོངས་སྤྱོད་བརླག་ཀྱང་མི་འཁྲུགས་པར། །གཙོ་ཆེར་སེམས་ཅན་སྙིགས་མའི་རང་བཞིན་འདི། །ཁ་ཙམ་མིན་པར་གཏིང་ནས་མི་བསམ་རི། །ཞེས་བྱ་བ་འདི་ནི་སངས་རྒྱས་མཉན་པའི་གོ་འཕང་སེམས་ཅན་ཐམས་ཅད་ཀྱིས་འགྲུབ་པའི་ཕྱིར། དགེ་སློང་མི་བསྐྱོད་པས་ཆོས་སྦྱིན་དུ་བྱས་པས་སེམས་ཅན་ཐམས་ཅད་སངས་རྒྱས་ཐོབ་པར་གྱུར་ཅིག །ཤུབྷཾ། །
སྐྱིད་སྡུག་ལམ་ཁྱེར་བཞུགས་སོ། །
གཏིང་ནས་ཡིད་ཆེས་འགྱུར་བ་མེད་པ་ཡིས། །བསླུ་མེད་སངས་རྒྱས་མཉན་པ་སྒྲུབ་ཐོབ་ལ། །ཁ་གཏིང་གཡོ་སྒྱུ་མེད་པར་གསོལ་བ་འདེབས། །ཚེ་རབ་ཀུན་ཏུ་ཐུགས་རྗེས་བཟུང་དུ་གསོལ། །དུས་ཀྱི་སྙིགས་མར་བསྟན་པ་རིན་པོ་ཆེ། །ནམ་ལངས་སྐར་མའི་ཚོགས་བཞིན་དེང་སང་ཡལ། །ཡ་རབ་ལུས་ཀྱི་འཇིག་རྟེན་ཆོས་ཀྱང་ནུབ། །དམ་ཆོས་ཚུལ་བཞིན་ནུས་པ་སྨོས་ཅི་དགོས། །རང་གི་ཚེ་ཡང་ཕལ་ཆེར་རྫོགས་ཟིན་ལ། །སྲོག་གི་ལྷག་མ་ཅུང་ཟད་གནས་པ་ཡང། །ན་དང་རྒས་པའི་སྡུག་བསྔལ་དག་གིས་གཙེར། །ལུས་སེམས་བཀོལ་དུ་བཏུབ་པ་དཀའ་མོ་མདའ། །དེ་ལྟར་ན་ཡང་དམ་པའི་སྐྱེས་བུ་ལ། །ཅུང་ཟད་འདྲིས་པའི་ཤུགས་ལས་གཞན་གྱི་དོན། །བཟོད་བླག་མེད་པའི་སྙིང་རྗེ་གོམས་པ་ལས། །སྐྱིད་སྡུག་ལམ་དུ་ཁྱེར་བའི་མན་ངག་བརྗོད། །ཅེས་ཚིགས་སུ་བཅད་པ་སྔོན་དུ་སོང་ནས། ཁ་ཆེ་པན་ཆེན་ཤཱཀྱ་ཤྲཱིའི་ཞལ་ནས། སྐྱིད་ན་བདེ་བ་ཚོགས་སུ་བསྔོ། །ཕན་བདེས་ནམ་མཁའ་གང་བར་ཤོག །སྡུག་ན་ཀུན་གྱི་སྡུག་བསྔལ་འཁུར། །སྡུག་བསྔལ་རྒྱ་མཚོ་སྐེམ་པར་ཤོག །ཅེས་པ་མན་ངག་ཏུ་བསྒྲིལ་བ་ནི། སྐྱིད་པའི་རྒྱུ་ངོ་ཤེས་པར་བྱ། སྐྱེད་པའི་རང་བཞིན་མྱོང་བ་ལ་འདྲེར་གཞུག །སྐྱིད་པའི་འབྲས་བུ་རྣམ་པ་ཀུན་ཏུ་དོན་དུ་གཉེར། རང་ཉིད་སྐྱིད་པ་སེམས་ཅན་ཀུན་ལ་འབུལ། སྡུག་བསྔལ་བའི་རྒྱུ་ངོས་འཛིན། སྡུག་བསྔལ་བའི་རང་བཞིན་གཞི་མེད་དུ་རོ་སྙོམས། སྡུག་བསྔལ་བའི་འབྲས་བུ་བཟོད་པ་ཆེན་པོས་དང་དུ་ལེན། སེམས་ཅན་སྤྱིའི་སྡུག་བསྔལ་རང་གཅིག་པུས་ལེན། སྐྱིད་སྡུག་གི་གྲོགས་ཀུན་རྫོབ་བྱང་ཆུབ་ཀྱི་སེམས་ལ་སྦྱོང། དེ་ཉིད་ཀྱང་སྟོང་པ་ཉིད་དོན་དམ་བྱང་ཆུབ་ཀྱི་སེམས་སུ་ལ་བཟླ་བའོ། །
དང་པོ་ནི། སྐྱིད་པ་ལ་གནས་སྐབས་མངོན་མཐོ། །མཐར་ཐུག་ངེས་ལེགས་གཉིས་ལས་མེད། དེའི་དང་པོའི་རྒྱུ། དགེ་བཅུ་སྤྱད་ཅིང་འཇིག་རྟེན་གྱི་ཆོས་བརྒྱད་དང་འདོད་པའི་ཉོན་མོངས་པ་སྤངས་པ་ཡིན། གཉིས་པའི་རྒྱུ། བདག་མེད་པར་རྟོགས་པའི་ཤེས་རབ་ཀྱིས་ཟིན་པའི་སྦྱིན་སོགས་ཀྱི་དགེ་བ་རང་དོན་དུ་མི་འདོད་པར་སེམས་ཅན་ཐམས་ཅད་འཁོར་བ་ནས་འདོན་པའི་བསམ་སྦྱོར་ཡིན། དེའི་ཕྱིར་ན། བསམ་པ་ཐག་པས་ལུས་ངག་སྦྱོར་བ་ཀུན། །མངོན་པར་མཐོ་བ་ལྷ་མིའི་ལུས་རྟེན་དང༌། །ངེས་ལེགས་བྱང་ཆུབ་རྣམ་གསུམ་ཐོབ་པ་ཡི། །ཐབས་མ་གཏོགས་པར་བཏང་སྙོམས་འཇོག་རེ་ཀན། །ཞེས་ཉིན་མཚན་མེད་པར་དམ་བཅའ་བར་བྱའོ། །
གཉིས་པ་ནི། སྐྱིད་པའི་རང་བཞིན་མངོན་མཐོ་ངེས་ལེགས་ཀྱི་དགེ་རྩ་རྒྱུད་ལ་གོམས་བདོ་བ་ནི་སྐྱིད་པའི་རང་བཞིན་ཡིན་ལ། དེ་ལ་རང་རྒྱུད་ལྷག་པའི་ཚུལ་ཁྲིམས་ཀྱིས་ཉོན་མོངས་འདུལ། ལྷག་པའི་བསམ་གཏན་གྱིས་རྣམ་གཡེང་གི་རྣམ་རྟོག་འདུལ། ལྷག་པའི་ཤེས་རབ་ཀྱིས་མཚན་འཛིན་བཏུལ་ནས་རྒྱུད་གཙང་སེང་ངེར་སོང་བ་དེ་སེམས་ཀྱི་རང་བཞིན་དུ་ཅི་འདྲེར་བསླབ་དགོས་པ་ཡིན། དེའི་ཕྱིར། ཚུལ་ཁྲིམས་གཙང་ཞིང་བསམ་གཏན་རབ་ཏུ་བརྟན། །ཤེས་རབ་རྣོན་པོས་ཆོས་ཀུན་སྟོང་པར་རྟོགས། །བརྩོན་འགྲུས་སྟོབས་ཀྱིས་མཐའ་རུ་ཕྱིན་བྱེད་པའི། །སྙིང་སྟོབས་ཆེན་པོས་ཕ་རོལ་ཕྱིན་གྱུར་ཅིག །ཅེས་རང་སེམས་དག་མ་དག་ལ་ཡང་ནས་ཡང་དུ་བལྟ་བར་བྱའོ། །
གསུམ་པ་ནི། དེས་ན་སྐྱིད་པའི་འབྲས་བུ་མངོན་མཐོ་ངེས་ལེགས་གཉིས་མཁའ་ཁྱབ་ཀྱི་སེམས་ཅན་གྱིས་མཐོ་བ་ན་མི་བཏུབ་སྙམ་པ་བྱས་ཏེ། དེ་ཐོབ་པའི་ཆེད་དུ་བདག་གི་ལུས་ངག་ཡིད་གསུམ་གྱིས་སྡེ་སྣོད་གསུམ་རྒྱུད་སྡེ་བཞིའི་གསུང་རབ་ནས་ཇི་ལྟར་བྱུང་བ་ཉམས་སུ་ལེན་པ་མ་གཏོགས་ཚིག་རྐྱང་དུ་མ་ཤོར་བ་བྱེད་དགོས་པས། དེའི་ཕྱིར། སྡེ་སྣོད་གསུམ་དང་རྒྱུད་སྡེ་ཆེན་པོ་བཞི། །ཇི་སྙེད་གསུངས་ཚད་མངོན་མཐོ་ངེས་ལེགས་སུ། །ཁྲིད་པ་མ་གཏོགས་དོན་གཞན་ཡོད་མིན་པས། །ཚིག་འབྲུ་གཅིག་ཀྱང་དོན་མེད་བཏང་རེ་ཀོ། །ཞེས་ཉམས་སུ་ཅི་ལོངས་ལོངས་ལ་འབད་པར་བྱའོ། །
བཞི་པ་ནི། རང་ཉིད་ལ་མངོན་མཐོ་ངེས་ལེགས་ཀྱི་ཡོན་ཏན་གང་སྐྱེས་རིམ་ནས་སེམས་ཅན་ཐམས་ཅད་ཡོན་ཏན་དེ་ལྟ་བུ་ལ་འགོད་ཅི་ཐུབ། རང་གི་བདེ་དགའ་དེ་ཡང་སེམས་ཅན་རིས་མེད་པ་ལ་སྦྱིན་ཅི་ཐུབ་སྙམ་དགོས་ཏེ། དེའི་ཕྱིར། མ་རྒན་རྙེད་ཚད་བུ་ལ་འབོགས་པ་ལྟར། །བདག་གི་དགེ་བའི་ལས་ཀྱི་རྙེད་པ་ཀུན། །མཐའ་ཡས་སེམས་ཅན་ཀུན་ལ་ཅི་འབྱོར་དུ། །ད་ལྟ་ཉིད་དུ་ཐེངས་པར་བྱིན་གྱིས་རློབས། །ཞེས་རང་རྒྱུད་ལ་རང་༼འདིའི་རང་འདོད་ཀྱི་འཁྲིས་ནི་བདག་ཉིད་འཁོར་བ་ལས་ཐར་འདོད་ཀྱི་བློ་ལ་ཟེར་རོ།༽འདོད་ཀྱི་འཁྲིས་ཞུགས་མ་ཞུགས་ཡང་ཡང་དུ་བལྟ་བར་བྱའོ། །
ལྔ་པ་ནི། སྡུག་པའི་རྒྱུ་བདག་ཏུ་འཛིན་པ་ཡིན། བདག་ཏུ་ཁྲུལ་པའི་རྒྱུད་ལ་ལས་དང་ཉོན་མོངས་པ་ཐམས་ཅད་ངང་གིས་སྐྱེ་བའི་བདག་ཡུལ་དེ་ལ་ཆགས་སོ་སྡང་ངོ་ཞེས་བདག་ཏུ་བཟུང༌། དེས་ཀུན་ནས་སློང་བའི་ལས་དགེ་མི་དགེ་རྒྱུ་འབྲས་སོ་སོར་བདག་བདེན་དུ་བཟུང་བས་བདག་འཛིན་མ་སྤངས་པའི་བར་འཁོར་བ་ན་དགེ་མི་དགེའི་རྒྱུ་འབྲས་བདེ་སྡུག་ངན་སོང་དང་མཐོ་རིས་ལ་སོགས་པ་ཐམས་ཅད་བྱུང་བ་ཡིན་ལ། ཕུང་པོ་ལ་བདག་ཏུ་འཛིན་པ་དང་ནམ་བྲལ་བ་ན། འཁོར་བར་སྐྱེ་བ་པོའི་བདག་དང་གང་ཟག་ཏུ་ལྟ་བ་མི་འབྱུང་ལ། དེར་ལྟ་བ་མེད་ན་དེའི་དབང་གིས་ཟག་བཅས་ཀྱི་ལས་དགེ་མི་དགེ་མི་སོག་པར་འཁོར་བར་སྐྱེ་བའི་རྒྱུ་ཡོངས་སུ་ཆད་པ་ཡིན་ནོ། །དེའི་ཕྱིར། ཕུང་ལྔ་བདག་ཏུ་འཛིན་པ་མེད་པ་ལ། །དེ་ལ་བརྟེན་ནས་ཉོན་མོངས་ཅི་སྟེ་སྐྱེ། །དེ་ཡིས་བསླངས་པའི་ལས་རྣམས་མི་འབྱུང་ཚེ། སྐྱེ་བོ་སུ་ཞིག་འཁོར་བའི་གནས་སུ་འཁྱམས། །ཞེས་བདག་ནི་སུས་ཀྱང་མ་མཐོང་ན་ཁྱོད་ཀྱིས་མཐོང་བྱར་འདུག་གམ་མི་འདུག་ཡང་ཡང་དུ་བལྟ་བར་བྱའོ། །
དྲུག་པ་ནི། སྡུག་པའི་རྒྱུ་ཚོགས་མི་བསགས་སྒྲིབ་པ་མི་སྦྱོང་ཞིང༌། སྒྲིབ་པ་བསགས་ཚོགས་སྦྱངས་བ་ཡིན་པས་དེ་མི་བཏུབ། དེས་ན་སྡོམ་པ་གསུམ་ཇི་ལྟར་ཁས་བླངས་པ་བཞིན་བསྲུང༌། ཅུང་ཟད་འགལ་བ་ཐམས་ཅད་ལའང་བཤགས་སྡོམ་ཚུལ་བཞིན་དུ་བྱེད་པའི་སྒོ་ནས་ཚོགས་གཉིས་ཅི་སོག་ཏུ་སྒྲིབ་གཉིས་ཅི་འབྱོངས་སུ་འབད་དགོས་ཏེ། དེའི་ཕྱིར། བསགས་སྦྱོང་ལ་སོགས་རང་བཞིན་གྲུབ་པའི་ཆོས། །ཡོད་པ་མིན་ཀྱང་རང་བཞིན་མ་དམིགས་པའི། །སྒྲིབ་གཉིས་སྦྱངས་ནས་ཚོགས་གཉིས་བསགས་པ་ཡིས། །སྒྱུ་མ་ལྟ་བུའི་ཀུན་མཁྱེན་བསྒྲུབ་པར་མཛོད། །ཅེས་ཞག་རེའི་ཁོངས་སུ་ཡང་བསོད་ནམས་ཅི་སོག །ཚོགས་ཅི་རྫོགས། སྡིག་སྒྲིབ་ཅི་བྱང་རང་ཉམས་ལ་ཡང་ནས་ཡང་དུ་སྦྱང༌།
བདུན་པ་བསགས་སྦྱོང་མ་བྱས་པའི་འབྲས་བུ་ནི། ལུས་སེམས་ཀྱི་སྟེང་གི་མི་བདེ་བ་ཐམས་ཅད་ཡིན་ལ། མི་བདེ་བ་འདི་ཐམས་ཅད་བསགས་སྦྱོང་མ་བྱས་པའི་རྒྱུ་ལས་བྱུང་བ་དེའི་ཕྱིར། ད་ནི་ལུས་ལ་ན་ཚ། སེམས་ལ་སྡུག་བསྔལ། གདོན་དགྲ་འདྲེ་གནོད་པ་ཅི་འདྲ་བྱུང་ཡང་བསགས་སྦྱོང་ཉིད་ལས་ཕྱིར་མི་སྡུར་བར་བྱེད་དགོས་ཏེ། དེའི་ཕྱིར། ན་ཚ་ཟུག་གཟེར་མེ་ཆུ་དགྲ་གོད་དང༌། །ཉོན་མོངས་དྲག་པོས་ལུས་འཁྲུགས་སེམས་དམྱལ་ཡང༌། །སྐྱབས་འགྲོ་ལ་སོགས་དགེ་སྦྱོར་ཐུན་གཅིག་ཙམ། ཆག་ཏུ་མི་རུང་སྙིང་ནས་བཟོད་པར་གྱིས། །ཞེས་གལ་ཆུང་གིས་གཙེས་པ་ལ་གལ་ཆེན་གྱིས་སྐྱབས་ཐུབ་པས་ཡལ་བར་མི་དོར།
བརྒྱད་པ་ནི། རང་གི་སྡུག་བསྔལ་དང་མི་བདེ་བ་ཅི་འདྲ་བྱུང་ཡང་བདག་བདེ་ན་སྐྱིད་ན། ཁམས་དང་ལུས་སེམས་ལ་ཡར་བསྐྱེད་བྱུང་ན་མི་བསམ་པར་སེམས་ཅན་གྱི་ཁམས་ཐམས་ཅད་སྡུག་བསྔལ་གྱི་རང་བཞིན་ཡིན་པས། དེ་ཐམས་ཅད་ཀྱི་སྡུག་བསྔལ་དེ་བདག་ལ་བྱུང་ན། བདག་གི་སྡུག་བསྔལ་དེས་དེ་ཐམས་ཅད་ཀྱི་སྡུག་བསྔལ་བའི་གོ་ཆོད་ན་སྙམ་པས་བློ་སྦྱོང་དགོས་ཏེ། དེའི་ཕྱིར། ལུས་ཅན་ཀུན་གྱི་སྡུག་བསྔལ་མི་བཟོད་པ། །བདག་སྡུག་ཆུང་ངུའི་བསྣོན་དུ་གྱུར་པ་ནས། །སེམས་ཅན་ཀུན་ལ་སྡུག་བསྔལ་མིང་ཙམ་ཡང༌། །རྒྱུན་ཆད་བདེ་དགེས་འབྱོར་ན་ཅི་མ་རུང། །ཞེས་བདག་སྡུག་གཞན་སྡུག་ལ་གོ་བརྗེ་ཐུབ་མི་ཐུབ་ཡང་ཡང་དུ་གཞིགས་ནས་མཁའ་ཁྱབ་སེམས་ཅན་གྱི་སྡུག་བསྔལ་རང་གིས་ཁུར་དུ་ལེན་པ་ལ་བཟོད་པ་ཆེན་པོའི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །
དགུ་པ་ནི། སེམས་ཅན་ཐམས་ཅད་ཕ་མ་ལ་སོགས་རང་རྒྱུད་པར་ཤེས་ནས་བྱང་སེམས་སྒོམ་པ་བས། གནས་ཚུལ་ཤེས་པའི་སྒོ་ནས་བྱང་སེམས་བསྒོམ་པ་ཟབ་པས། འདི་ལྟར། སྣོད་གཞལ་ཡས་ཁང༌། བཅུད་ཡི་དམ། སྲོག་ཆགས་འཁྲིག་པ་སྤྱོད་ཚད་ཡི་དམ་ཡབ་ཡུམ་སྙོམས་པར་འཇུག་པ། འཐབ་རྩོད་བྱེད་པ་བདུད་ཚར་བཅད་པ་ལ་སོགས་པ་བསྒོམ་པའི་ཚུལ་ནི་སྣོད་བཅུད་ཀྱི་ཞིང་སྦྱོང་མཐར་ཐུག་པ་ཡིན་ཏེ། དེའི་ཕྱིར། སེམས་ཅན་ཐམས་ཅད་ཡི་དམ་འཁོར་ལོ་ཡིན། །བླ་མ་ཐམས་ཅད་ཆོས་སྐུའི་རང་བཞིན་ཡིན། །ཡེ་ཤེས་གཟུགས་བརྙན་འབའ་ཞིག་ཡིན་པ་ལ། །སྙིང་རྗེ་རང་རྒྱུད་བསྒོམ་དུ་མི་རུང་ན། །ངན་སོང་ཡན་ལ་ཁྱད་གསོད་སྡང་སྨད་སོགས། །རྣམ་པ་ཀུན་ཏུ་བྱེད་པ་ལྟ་ཅི་སྨོས། །ཞེས་སོ། །དེས་ཚུར་ལ་གནོད་པ་སྐྱེལ་བ་ཐམས་ཅད་སངས་རྒྱས་ཀྱི་བྱིན་རླབས། ཕན་འདོགས་དང་བསྙེན་བཀུར་བྱེད་པ་ཐམས་ཅད་སངས་རྒྱས་ཀྱི་ཐུགས་རྗེས་འཛིན་པ་ཡིན་པས་ཁས་ལེན་དང་རློམ་ཞེན་བྲལ་བ། ཕར་སུ་ལ་ཕན་བཏགས་ཀྱང་སངས་རྒྱས་ཀྱི་ཞབས་ཏོག །ཞིང་ལ་བཟང་ངན་མེད། ཁྱི་ལ་ཟན་ཆང་བྱིན་པས་ཆོས་སྐྱོང་ལ་གཏོར་ཚོགས་རི་ལྟར་སྤུངས་པའི་གོ་ཆོད་དེ། དེའི་ཕྱིར། སུ་དང་འཕྲད་ཀྱང་སངས་རྒྱས་དངོས་དང་མཇལ། །གང་དུ་ལབས་ཀྱང་སྔགས་ཀྱི་སྒྲ་ཚིག་སྟེ། །གང་དུ་ཕྱིན་ཀྱང་ཕྱག་དང་བསྐོར་བའི་ལས། །འཇག་མའི་སྲིན་བུ་ཡན་ཆད་ངན་པ་རུ། །བཅད་རྒྱུ་མེད་པར་དག་པ་ཡེ་ཤེས་ཀྱི། །སྣང་བའི་བྱང་སེམས་འཁོར་བ་དོང་སྤྲུག་ཡིན། །ཅེས་བསམ་པར་བྱའོ། །
བཅུ་པ་ནི། དཔེར་ན་ཤིང་བུ་རྡེའུ་ལ་རྟ་གླང་ཡོད་ནས་སྣང་བ་མིན་ཀྱང། རྫས་སྔགས་ཚོགས་པའི་རྫུན་སྣང་ལ་རྟ་གླང་ཙམ་དུ་སྣང་ཞིང་འཁྲུལ་ངོ་ནས་དོན་བྱེད་ནུས་མོད། སྣང་དུས་ཉིད་ནས་ཀྱང་རྟ་གླང་དུ་མ་གྲུབ་ཅིང་ཡོད་མ་མྱོང་ནའང༌། སྒྱུ་མའི་སྔགས་མ་བཤིག་གི་བར་སུ་ཡིས་ཇི་སྐད་མེད་བྱས་ཀྱང་འཁྲུལ་ངོར་མེད་མི་འགྲོ། སྒྱུ་མའི་སྔགས་བཤིག་ཙ་ན་རྟ་གླང་ཅིའང་གྲུབ་པ་མེད། ཅིའང་གྲུབ་པ་མེད་པ་དེ་ཡོད་པ་ཞིག་མེད་པར་སོང་བ་མིན། ཡོད་མ་མྱོང་བ་ཞིག་ལ་ཡོད་འཛིན་གྱི་སྒྲོ་འདོགས་སྤངས་པ་ཡིན། ཡང་དག་པར་ན་མེད་པ་ཞིག་མེད་པར་སོང་བ་ཡང་མེད། དེས་ན་ཤིང་བུ་ལ་རྟ་གླང་དུ་མ་སྔགས་གོང་དང༌། སྔགས་ཞིག་པ་དང་ཞིག་བཞིན་པའི་དུས་གསུམ་ཆར་རྟ་གླང་ཡོད་མ་མྱོང༌། སྔར་རྟ་གླང་དུ་མ་སྐྱེས། འཁྲུལ་དུས་རྟ་གླང་དུ་སྐྱེས་པར་འཁྲུལ། ཞིག་ནས་རྟ་གླང་དུ་མི་སྐྱེ་བས་སྐྱེ་བ་མེད། སྒྱུ་མ་དེ་ཡང་དག་ཏུ་མི་བདེན། རྫུན་སྣང་དུ་མི་རྫུན། དེས་ན་བདེན་མིན་རྫུན་མིན། གཉིས་ཡིན་གཉིས་མིན། གང་དུའང་མ་གྲུབ་པར་ཤེས་པར་བྱ་བ་ནི་དཔེའོ། །དོན་ནི་བློ་འཁྲུལ་ངོ་ན་འཁོར་འདས་སྣ་ཚོགས་གཅིག་སྣང་གི་འདུག་སྟེ། སྣང་དུས་ཉིད་ནས་སྣང་བ་ལྟར་གཅིག་ཀྱང་མ་གྲུབ་ཅིང་ངོ་བོས་སྟོང༌།
འོ་ན་སྣང་བར་མི་རིགས་སྙམ་ན། ཡུལ་ཡུལ་ཅན་གྱི་བག་ཆགས་ཀྱི་རྟེན་འབྲེལ་ཚོགས་པས་རྫུན་པ་ཞིག་སྣང་བ་ཡིན། རྟོགས་པ་མ་ཤར་བའི་གོང་དུ་མེད་ཅེས་བརྗོད་དེ། སྒོམ་བཤད་ཀྱང་སྣང་ངོ་ནས་མེད་པར་མི་འགྲོ། རྟོགས་པ་སྐྱེས་པའི་དུས་ན་ཇི་ལྟར་སྣང་བ་བཞིན་ཡོད་མ་མྱོང་བས་སྟོང་ཐོག་འགྲོ། དེ་ཡང་མི་སྟོང་པའི་ཆོས་ཤིག་གདོད་སྟོང་པར་སོང་བ་མིན། དེས་ན་རང་སེམས་སམ་རིག་པ་སྣང་བ་སྣ་ཚོགས་པ་དང་བཅས་པ་འདི་མ་སྐྱེས། སྐྱེས་པ། སྐྱེས་པ་ལྟར་སྣང་བའི་སྒྲོ་འདོགས་པ་ཟད་པ་ན་རང་བཞིན་གྱིས་གྲོལ་བ་འམ། དེར་རྟོགས་པ་གསུམ་གར་སྣང་རིག་སྟོང་གསུམ་རང་རྒྱུད་པར་ཡོད་པ་མིན། དེས་ན་སྣང་བ་འདི་སྣང་བ་ལྟར་མ་གྲུབ། །སྣང་བ་ཙམ་དུ་མི་རྫུན། དེའི་ཕྱིར། སྣང་ལྟར་ཡོད་པ་མི་རུང་སྐྱེ་བ་མེད། །སྣང་ཙམ་མེད་པར་མི་རུང་བལྟོས་ནས་སྣང༌། །ཡོད་མེད་གཉིས་ཀར་མི་རུང་སྲིད་པ་མིན། །ཡོད་མེད་གཉིས་མིན་མི་རུང་གཤིས་མི་གནས། །ཞེས་ཤེས་པར་བྱའོ། འཁོར་བ་འདི་ཡི་མཆོག་དམན་ཐམས་ཅད་ལ། །སྡུག་བསྔལ་དྲག་པོའི་བར་མཚམས་མ་མཐོང་བས། །སེམས་ལ་བདེ་བའི་གོ་སྐབས་མི་འདུག་ཀྱང༌། །བསམ་པས་རི་འཁོར་འོག་རྟའི་བང་ཟད་ལྟར། །སྒོ་གསུམ་གཞན་དོན་བྱེད་ལ་ནུས་ཟད་པས། །བསམ་བཟང་ཕལ་ཆེར་སྨོན་པའི་ལམ་དུ་ཟད། །འདིར་འབད་ལེགས་བྱས་འབྲས་བུ་གང་བྱུང་བ། །འགྲོ་ཀུན་སངས་རྒྱས་མཉན་པ་འགྲུབ་གྱུར་ཅིག །ཤུ་བྷ་མསྟུ་སརྦ་ཛ་ག་ཏཱཾ། །
བྱང་ཆུབ་ཀྱི་སེམས་རྣམ་པ་གཉིས་ལ་བློ་སྦྱོང་བའི་མན་ངག་བཞུགས་སོ། །
དེའང་བདག་གི་བླ་མ་ཀརྨ་པ་བརྒྱད་པའི་ཞལ་ནས་འདི་སྐད་དུ་གསུང་བ་ཐོས་ཏེ། དེ་ཡང་རབ་ཏུ་བྱུང་ལོ་བྱས་དགེ་བའི་བཤེས་ཀྱི་མིང་དུ་བཏགས་པའི་སྐབས་འདིར། ཚུལ་གནས་ཐོས་བསམ་སྒོམ་གསུམ་གང་བྱེད་ཀྱང་རང་འཁོར་བ་ལས་ཅི་ཐར། གཞན་འཁོར་བ་ལས་ཐར་དུ་འཇུག་པའི་ཐབས་གཉིས་པོ་འདི་ཁོ་ན་བསྒྲུབ་པ་གལ་ཆེ་བས། རང་གཞན་གྱི་དོན་གཉིས་བསྒྲུབ་པའི་བྱ་བ་ཞིག་བྱེད་སྙམ་པའི་དྲན་འདུན་ཏུ་རེ་བ་ཞིག་དང་མ་བྲལ་བའི་སྒོ་ནས་ཆུང་སྟེ་མ་ཎི་རྡོག་གཅིག ཆེ་སྟེ་མདོ་སྔགས་ཀྱི་སློབ་གཉེར། གསང་སྔགས་ཀྱི་ལམ་བསྒོམ་པ་ཚུན་ཆོད་ལ་དེ་ལྟ་བུ་དང་འབྲེལ་བའི་དྲན་ཤེས་ཀྱི་ཙི་ན་རེ་བ་ཞིག་དགོས་པ་ཡིན། དེ་ལྟར་མ་ཡིན་པར་མཚན་ཉིད་པའི་སྒྲོལ་མ་འདོན་པ་དང༌། ཆང་འཐུང་གྲལ་གྱི་མགུར་མ་འདོན་པ་བཞིན་མ་སོང་བ་ཞིག་དགོས་པ་ཡིན། དེས་ན་ཉམས་སུ་ལེན་རྒྱུ་ནི་དལ་འབྱོར་གྱི་མི་ལུས་འདི་རྙེད་པ་དཀའ་བར་བཤད་པ་ལ་བསམ་གྱིས་གར་ཁྱབ། དེ་ཡིན་པ་ལ་ད་འཆི་ཁར་སོང་འདུག མི་ཚེ་ཐམས་ཅད་ཀྱང་ཟད་ཚར་འདུག དེ་ལྟར་ནའང་བླ་མ་དང་དམ་ཆོས་ཚད་མ་འདི་ལྟ་བུ་ཞིག་དང་མཇལ་བའི་དུས་དམ་པའི་ཆོས་བྱེད་པར་རང་དབང་དུ་ནི་ཡོད་པ་ལ། དེ་མི་བྱེད་པར་མི་ཚེ་ཤད་ཤུད་དུ་བཏང་བ་འདི་ཅི་བྱུང་བ་ཡིན་ན། ད་ལན་ལྷ་ཆོས་ཞིག་མ་བྱུང་ན་སྐྱེ་བ་ཕྱི་མར་མི་ལུས་མི་ཐོབ་ཐག་ཆོད་པས། ད་ལན་འབུང་སུམ་ཞིག་ཅིས་ཀྱང་འདོན་ཞེས་དྲག་ཏུ་བརྗོད་ཅིང་ཉིན་མཚན་སྦྲེལ་ནས་བསྒོམ་པར་བྱའོ། །
སྤྱིར་ནམ་མཁའ་ནས་གློག་མྱུར་བ་ཞིག་འོང་བ་ཡིན་མོད། ཁོ་རྒྱུན་ཐུང་མ་ཐུང་དེ་ལས་ཀྱང་མྱུར་བའི་རླུང་དྲག་པོ་ཞིག་གིས་ཁོ་འཇིག་པར་བྱེད་པ་དེ་བཞིན་དུ། འོ་སྐོལ་ཚེ་ཐུང་མ་ཐུང་འདི་ལ་འཆི་བའི་རྐྱེན་མང་ཉུང་ཡང་བསམ་གྱིས་མི་ཁྱབ། དེས་ན་ཇི་ལྟར་རིང་བ་ལོ་བརྒྱ་ཐུབ་ཀྱང་འཆི་བའི་དུས་སླེབས་པ་ན། དེ་སྔོན་གསོན་པོར་ཅི་ཙམ་བསྡད་པ་དེ་སྐད་ཅིག་ཏུ་བསྡད་པའི་ཚོད་ཙམ་ལས་མི་འབྱུང༌། དེས་ན་ད་ལྟ་བླུན་པོ་ཁ་ཅིག་གིས་ངའི་ལུས་ལ་ན་ཚ་ནི་མེད། ང་རང་ན་སོ་གཞོན། ཕ་མེས་ཀུན་ཚེ་རིང་བའི་བརྒྱུད་པ་ཡང་ཡིན། སྲུང་ཟློག་དང་རིམ་གྲོ་ཡང་བཟང་བས་ང་མི་འཆི་ཟེར་བའི་བློ་གདེང་བྱེད་པ་གདའ། དེ་ཀུན་སངས་རྒྱས་ལ་བློ་མ་ཁེལ་བས་ལན་ཏེ། སངས་རྒྱས་ཀྱིས་འདུས་བྱས་ཐམས་ཅད་སྐད་ཅིག་མར་གསུངས་གདའ། སྐལ་པ་མེད་པས་སངས་རྒྱས་ལ་ཡིད་མ་ཆེས་པས་བདེན་དུ་ཆུག་ནའང༌། ད་ལྟ་མངོན་སུམ་འདི་ལའང་ཡིད་མ་ཆེས་པར་གདའ་སྟེ། གཅེས་ཕྲུག་དབང་ཡོད་པ་འདི་ཀུན་ཁམས་ལ་བཙའ་བརྫི་དང་སྲུང་བ་བྱེད་ལུགས་ཅི་འདྲ་ཞིག་བྱེད་པ་གདའ་ན། འཆི་བའི་དུས་སླེབས་པ་ན་ཅི་བྱས་ཀྱང་མི་བཏུབ་པར་སྐད་ཅིག་མ་གཅིག་ལ་ན་གཞོན་དབང་པོ་གསལ་བ་ཐམས་ཅད་གྲོད་པ་གཞོབ་ཏུ་བཏང་བ་དང༌། སྒང་སྦུག་རླུང་གིས་བརྒྱངས་པ་ཁ་བཤུད་པ་ལྟ་བུ་ཞིག་འོང་གི་འདུག་པས། དེ་རིང་སང་རང་གི་མི་ཡིན་སྙམ་པ་ཞིག་དགོས། ད་ནི་མགོ་བོ་ལ་ཀླད་པ་ཡོད། ཁོང་པ་ལ་སྙིང་ཡོད། དཔྲལ་བ་ལ་མིག་ཡོད་པ་ཞིག་ཡིན་ན་ངེས་པར་འཁོར་བའི་ཉེས་དམིགས་འདི་བསམ་དགོས་པ་ཡིན། དེའང་ངན་སོང་གསུམ་ནི་ལུས་ལ་བདེ་བ་སྐད་ཅིག་ཀྱང་མེད་པར་སྡུག་བསྔལ་ཅི་འདྲ་ཞིག་འདུག་མངོན་སུམ་གྱིས་གཟིགས་པ་དེ་ཡིན། འདོད་པ་ཁམས་ཀྱི་ལྷ་མི་ནི་སྐད་ཅིག་སྐད་ཅིག་སོས་དལ་ཙམ་འདུག་སྟེ། སྐད་ཅིག་སྐད་ཅིག་ལ་ངན་སོང་དུ་འགྲོ་ལུགས་མཐོང་ཙ་ན་སྙིང་བཟོད་ཐབས་མི་གདའ། གཟུགས་ཁམས་དང་གཟུགས་མེད་ཁམས་པ་ལའང་སྲིད་པའི་རྩེ་མོ་པ་བསྐལ་པ་བརྒྱད་ཁྲི་ཐུབ་པ་ཡིན་ཀྱང་སླར་ངན་སོང་ལ་འཇུག་པ་ཡིན། བསྐལ་ཆེན་ཁྲི་ཚོ་བརྒྱད་དེ་ཡང་གཉིད་ཐུན་གཅིག་ལོག་པའི་ཡུན་ཙམ་ལས་མི་འབྱུང༌། སླར་འཁོར་བ་མཐའ་མེད་དུ་འཁྱམས་དགོས་པ་ཡིན། དེས་ན་ངེད་རང་ཚོ་འཁོར་བ་ནས་ཅི་ཐར་གྱི་ཆོས་བྱེད་པའི་ལུགས་ཡིན་པ་ལ། བྱེད་ལུགས་ལྟོ་ཕྱིར་རབ་བྱུང༌། གྲལ་ཕྱིར་བསྙེན་རྫོགས། ལོངས་སྤྱོད་ཀྱི་ཕྱིར་ཚུལ་འཆོས། ཟང་ཟིང་གི་ཕྱིར་སློབ་གཉེར། རྐྱེན་ཟློག་གི་ཕྱིར་ཁ་ཏོན་རེ་བྱས་འདུག་པ། དེ་མིན་འཁོར་བའི་ཉེས་དམིགས་བཟློག་པའི་ཕྱིར་ཆོས་བྱས་མི་འདུག་པ་ཞེས་རྒྱུད་ལ་དྲག་བསྒོམ་དུ་བྱའོ། །
དངོས་གཞི་ལ་ཀུན་རྫོབ་བྱང་ཆུབ་ཀྱི་སེམས་བསྒོམ་པ་དང༌། དོན་དམ་བྱང་ཆུབ་ཀྱི་སེམས་བསྒོམ་པའོ། །དང་པོ་ལ་སྦྱོར་བ་ནི།
སྟན་བདེ་བ་ལ་སྐྱིལ་མོ་ཀྲུང་བཅས། སྐྱབས་འགྲོ་སེམས་བསྐྱེད་བྱ་ཞིང༌། དཀོན་མཆོག་གསུམ་དང་རྩ་བའི་བླ་མ་དམིགས་ནས་ཡན་ལག་བདུན་པ་འབུལ་ཞིང་གསོལ་བ་དྲག་ཏུ་བཏབ། དེ་ནས་དགྲ་གཉེན་བར་མའི་ནམ་མཁའ་དང་མཉམ་པའི་སེམས་ཅན་ཐམས་ཅད་རང་གི་ཕ་མ་དང་ཁྱོ་ཤུག་དང༌། བུ་དང་བུ་མོ་ཤ་སྟག་ཡིན་པས་དེ་རྣམས་ལ་བདག་གི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཕུན་སུམ་ཚོགས་པ་ཕར་བཏང་ཞིང༌། དེ་དག་གི་ལུས་ཀྱི་ན་ཚ་སེམས་ཀྱི་སྡུག་བསྔལ་ཐམས་ཅད་ཚུར་བླངས་སྙམ་ནས་རླུང་ཕར་བཏང་བའི་དུས་སུ་རང་གི་བདེ་དགེ་ཕར་ལ་སོང་ཞིང༌། རླུང་ཚུར་བཟུང་བའི་དུས་སུ་དེ་དག་གི་ཉེས་སྐྱོན་ཚུར་བླངས་སྙམ་པའི་སྒོ་ནས༌། རླུང་གི་འགྲོ་འོང་དེ་ལ་གྲངས་མེད་པར་རྩིས་བགྲང་བྱས་ནས་༼ཨ་ཏི་ཤའི་མན་ངག་ལྟར་ན། དེ་གཉིས་རླུང་ལ་བསྐྱོན་པར་བྱ། །ཞེས་པས་རླུང་གི་ལྡང་འཇུག་དང་སེམས་ཀྱི་སྐད་ཅིག་ཕྲ་མོ་ལའང་བྱང་ཆུབ་ཀྱི་སེམས་རྩོལ་མེད་དུ་རྒྱུད་ལ་འདྲེན་པའི་དོན་ཡིན་གྱི། རླུང་ལ་སྦྱོར་བས་བྱང་སེམས་ནུས་པ་ཆེ་རུ་འགྲོ་བའི་དོན་མིན་ནོ། །མཆན།༽སེམས་ཅི་གནས་བྱས་པས། དེ་ལ་སེམས་ཁྱུར་མ་འགྱུར་གྱི་བར་དུ་བསྒོམ། དེའི་དགེ་རྩ་བྱང་ཆུབ་ཏུ་བསྔོ། ཡུལ་ཡིད་དུ་འོང་མི་འོང་བར་མ་གསུམ་ལ་བརྟེན་ནས་ཆགས་སྡང་རྨོངས་གསུམ་སྐྱེས་པས་བདག་ལྟར་ཡུལ་གསུམ་ལ་བརྟེན་ནས་དུག་ལངས་པའི་སེམས་ཅན་མང་པོ་ཡོད་པས། དེ་རྣམས་ཀྱི་དུག་གསུམ་བདག་༼འདི་ལ་ཨ་ཏི་ཤའི་མན་ངག་ལྟར་ན། ཆོས་མངོན་པ་ལ་ཟག་བཅས་བཅོ་བརྒྱད་ཅེས་པའམ། བསླབ་པ་ཀུན་ལས་བཏུས་ལས་ཡིད་ཀྱི་ཉེས་པ་བཅོ་བརྒྱད་ཅེས་གསུངས་པའི་དོན་ནི། དབང་པོ་དྲུག་གི་ཡུལ་སྡུག་པ་དྲུག །མི་སྡུག་པ་དྲུག ཐ་མལ་པ་དྲུག་སྟེ་བཅོ་བརྒྱད་ལ་ཆགས་སྡང་རྨོངས་གསུམ་སྐྱེ་བས་ཡུལ་སྡུག་པ་མཐོང་བའི་ཚེ་མཁའ་མཉམ་སེམས་ཅན་འདོད་ཆགས་སྐྱེས་པ་ཐམས་ཅད་ཀྱི་ལས་ཀྱི་རྣམ་སྨིན་བདག་ལ་སྨིན་ནས། དེ་ཐམས་ཅད་ཀྱི་རྒྱུད་ལ་མ་ཆགས་པའི་དགེ་རྩ་དང་ལྡན་པར་གྱུར་ཅིག་ཅེས་སྦྱོར་བ་ཡིན་ལ། མི་སྡུག་པ་ལ་ཞེ་སྡང་དང༌། བར་མ་ལ་གཏི་མུག་པའང་དེ་བཞིན་སྦྱར་རོ། །མན་ངག་གོ །མཆན།༽ལ་འདུས། དེ་དག་གི་ཆགས་སྡང་གཏི་མུག་གསུམ་དང་བྲལ་བར་གྱུར་ཅིག་སྙམ་དུ་བསྒོམས་ཏེ།
མདོར་ན་དགྲ་གཉེན་བར་མའི་སེམས་ཅན་རིས་མེད་པ་ཐམས་ཅད་བདེ་བ་འབའ་ཞིག་དང་ལྡན། བདག་ཁོ་ན་སྡུག་བསྔལ་དང་ལྡན་ན་ཅི་མ་རུང་སྙམ་པས། ངག་ཏུ། སེམས་ཅན་རྣམས་ཀྱི་སྡིག་པ་དང༌། །སྡུག་བསྔལ་ཐམས་ཅད་བདག་ལ་སྨིན། །བདག་གི་བདེ་བ་ཐམས་ཅད་པ། །སེམས་ཅན་ཀུན་ལ་སྨིན་གྱུར་ཅིག །སྙམ་དུ་བསྒོམ། དེའང་ད་ལྟ་རང་ནས་བདག་གཞན་བརྗེ་བ་ཞིག་དགོས་ཏེ། རང་གཅིག་པུ་རྡུགས་ཤོས་དང༌། གཞན་ཐམས་ཅད་བཟང་ཤོས་སུ་བཏང་དགོས་པ་ཞིག་ལ་བློ་སྦྱོང་བ་ཡིན། དེས་ན་ད་ལྟ་ངེད་རང་ཚོ་ཆོས་གོས་གྱོན་ཅིང་མིང་བྱང་ཆུབ་སེམས་དཔར་བཏགས་པ་ཡང་ཁྱི་ཤིག་པ་མཐོང་ཙ་ན་ལག་པ་བཟུང་མི་ཚུགས་པ་དང༌། ཁྱི་འཁྱམས་མཐོང་ཙ་ན་དབྱུག་བརྡུང་བྱེད་ལུགས་འདིས་མི་འོང་ཞེས་དྲག་བསྒོམ་དུ་བྱའོ། །རྐྱེན་ངན་གང་བྱུང་བ་དེ་ཉིད་བྱང་ཆུབ་ཀྱི་ལམ་དུ་བསྒྱུར་དགོས་ཏེ། རང་རེ་དམ་པའི་ཆོས་ལ་གེགས་བྱེད་པའི་གནོད་པས་སྣོད་བཅུད་འབྱོར་པ་ཉམས་པ་དང༌། སེམས་ཅན་མ་རུངས་པ་རྣམས་ཀྱིས་བདག་ཉིད་ལ་གནོད་པ་ན། བདག་ཉིད་འདོད་ཆགས་དང་ཞེ་སྡང་ལ་བརྟེན་པའི་སྡུག་བསྔལ་དྲག་ཏུ་འབར་ཏེ་དགེ་བའི་ཕྱོགས་ཉམས། མི་དགེ་བའི་ཕྱོགས་སྐྱེས་པ་ན་འདི་ལྟར་བསྒོམ་པར་བྱ་སྟེ། ཉོན་མོངས་པ་དང་སྡུག་བསྔལ་ཐམས་ཅད་སྐྱེ་བའི་རྩ་བ་བདག་འཛིན་འདིར་འདུག་པས། བདག་འཛིན་གྱི་དབང་གིས་མཐོ་བ་ལ་ཕྲག་དོག །དམའ་བ་ལ་བརྙས་འཆོས། མཉམ་པ་ལ་འགྲན་སེམས་ཁོ་ན་བྱས་ནས་སྡུག་པོ་བཏང་མཁན་འདི་ཡིན་ལ། འཇིག་རྟེན་ཆོས་བརྒྱད་བདག་ཏུ་འཛིན་པ་མི་འདུལ་ན་ཁྱིམ་པ་དང༌། འདུལ་ན་རབ་བྱུང་ཡིན་པས། བདག་ལ་སྟོབས་ཆེ་རུང་ཆུང་རུང༌། འབྱོར་པ་ཡོད་རུང་མེད་རུང༌། གྲགས་སྙན་ཐོབ་རུང་མ་ཐོབ་རུང༌། ཚེ་རིང་རུང་ཐུང་རུང་ཅི་དགར་གྱིས་བསམ་པས་བདག་འཛིན་དེ་བློས་བཏོང་བ་གལ་ཆེ། བདག་འཛིན་དེ་བློས་བཏང་བའི་ཆོས་འདི་ལ་འགོང་པོ་བརྫོང་བའི་རྫོང་ཆོས་སུ་མིང་བཏགས་པ་ཡིན། དེས་ན་བྱང་ཆུབ་སྒྲུབ་ཕྱིན་ཆད་དགྲ་གཉེན་བར་མའི་སེམས་ཅན་ཐམས་ཅད་ལ་སྐུ་དྲིན་ཆེ་བར་བསྒོམ་དགོས་ཏེ། འདི་༼འདི་ལའང་ཐབས་ཀྱིས་མ་ཟིན་ན་གནད་འཆུགས་པ་མང་སྟེ། དེའི་ཕྱིར་ཨ་ཏི་ཤའི་མན་ངག་དགེ་བཤེས་སྟོན་པ་ཆེན་པོའི་གསུང་ལྟར་ན། བདག་འཛིན་གཏོང་བྱ་བར་རང་འདོད་ཟད་པ་ལ་བྱ་བ་ཡིན་གྱི། དེ་མ་གོ་བར་ཤ་ཁྲག་བདག་ཏུ་བཟུང་ནས་རིངས་ན་རྗེན་པར་ཟོ། །མི་རིངས་ན་ཆོས་ལ་ཟོ་ཟེར་ནས་བདག་ལ་མི་ཕོངས་པ་སྐད་བྱེད་པ་ཀུན་བྱང་ཆུབ་ཀྱི་སེམས་སྦྱོང་བ་ལ་མི་ཕན་པར་གང་ཟག་གི་བདག་ལ་བསྣོན་པ་འདེབས་ཤིང༌། ཡི་དྭགས་ཕྲ་མོ་ལའང་གནོད་པར་འགྱུར་བས་ཁེ་མེད་ཅིང་ཉེན་ཆེ་བ་ཡིན་ཅེས་གསུངས་སོ། །པོ་ཏོ་བས་ན་ཚ་འདྲ་བ་ལ་ཕན་སྲིད་དེ། དེ་ལྟར་བྱས་པས་ཕན་བྱ་བ་སངས་རྒྱས་ཀྱི་གསུང་རབ་ན་མི་བཞུགས་གསུངས་སོ། །མཆན།༽ དག་གིས་ཕན་བཏགས་ཡང་རུང༌། གནོད་པ་བསྐྱལ་ཀྱང་རུང༌། རང་རྒྱུད་ཀྱིས་བསྡུས་པའི་སེམས་ཅན་འདི་ཐམས་ཅད་ཀྱི་སྒྲིབ་པ་མ་བསལ་ན། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པ་འཚང་རྒྱ་བ་མི་འབྱུང་བས། དེས་ན་བདག་སངས་རྒྱས་ཐོབ་པར་བྱེད་པ་ལ་སངས་རྒྱས་ལས་སེམས་ཅན་སྐུ་དྲིན་ཆེ་བའི་ཚོད་ཙམ་དུ་གདའ། དེས་ན་སེམས་ཅན་དྲིན་ཅན་འདི་རྣམས་ཀྱི་དོན་ཞིག་མི་བྱེད་ཀ་མེད་དུ་གདའ་བས་དྲག་བསྒོམ་དུ་བྱའོ། །ངས་ནི་རང་ལ་མྱོང་བ་སྐྱེས་པ་དེ་གཞན་ལ་འཆད་པ་ཡིན། ནམ་མཁས་ཁྱབ་པའི་ཞིང་ཁམས་མཐར་ཐུག་པའི། །ཁབ་རྩེ་ཙམ་གྱི་གནས་ལ་བདག་ཉིད་ཀྱི། །སྐྱེ་ཤིའི་གྲངས་ནི་རྫོགས་སངས་རྒྱས་ཀྱིས་ཀྱང༌། །གསུང་ལ་རྫོགས་པའི་དུས་སྐབས་མི་སྲིད་པས། །ཐོག་མེད་དུས་ནས་འཁོར་བའི་རྒྱ་མཚོ་འདིར། །འཁྱམས་ཚུལ་འདི་ལ་མི་བསྐྱོད་རྡོ་རྗེ་ནི། །མི་བཟོད་ངེས་འབྱུང་སྐྱེས་ནས་དཀོན་མཆོག་བཙལ། །དཀོན་མཆོག་འདི་ལ་དང་པའི་དད་པ་སྐྱེས། །དད་པ་རབ་ཏུ་སྐྱེས་པའི་ཐུགས་རྗེ་ལས། །སྲོག་ལ་བབས་ཀྱང་ཉོན་མོངས་མི་བསྟེན་སྙམ། །ཞེས་སོ། །
དེ་ཡང་ཆོས་འདི་ལ་ལག་ལེན་ཞིག་དགོས་པ་ཡིན་ཏེ། དེའང་དངོས་སུ་མི་དང་མི་མ་ཡིན་པས་གནོད་པ་བསྐྱལ་བ་ན་གནོད་བྱེད་དེ་དག་ཐོག་མ་མེད་པ་ནས་ཕ་མ་བུ་ཚ་ཁྱོ་ཤུག་ཤ་སྟག་ཡིན་ཀྱང་རང་རེ་ཉོན་མོངས་པ་ཆེ་དྲགས་པས་ཁོ་ལ་སྔ་ཕྱིར་གནོད་བསྐྱལ་ཚབ་ཆེས་པ་དང༌། ཁོང་རྣམས་ད་རེས་ཉོན་མོངས་པས་སྨྱོ་བ་དང་ཐུག་པ་ཡིན་པས། ཁོང་རྣམས་ཀྱིས་གནོས་པ་ཅི་ལྟར་བསྐྱལ་ཚེ་རིམ་ནས་རང་རེའི་ཕན་ཡང་ཇི་ལྟར་ཆེ་བར་འདོགས་དགོས། དེའང་རང་རེ་ལ་ལུས་ལོངས་སྤྱོད་འཁོར་དང་བཅས་པ་འདོད་ཀྱང༌། དེ་ལ་ཅི་དགོས་དགོས་སུ་སྟེར་ཏེ་བཏང་ཡང་ད་རུང་བློ་མི་ཚིམ་པ་ཞིག་དགོས་པ་ཡིན། དེ་བཏང་བས་ཁོ་ཐམས་ཅད་མཁྱེན་པའི་ས་ལ་འཇོག་པའི་ཐབས་སུ་སོང་ན་ཁོ་ལ་ཕན་བཏགས་པ་ཡིན། དེས་ན་དགྲ་བོ་ལ་སོགས་ཏེ་སེམས་ཅན་ཐམས་ཅད་སངས་རྒྱས་ཐོབ་པའི་ཁུར་དེ་རང་གཅིག་པུ་ལ་བལྟས་ཡོད་པ་ཡིན་པས་དེ་ལུགས་ཀྱི་གོ་ཁུར་དགོས་པ་ཡིན། ལྷག་པར་གནོད་བྱེད་མི་མ་ཡིན་ལྟ་བུ་ལ། ཁོ་གནོད་པ་བྱེད་པ་ཐོག་མེད་ནས་ཁོའི་ཤ་ཁྲ་ལ་སོགས་པ་ངས་འཐུངས་པས། ད་ལན་ང་ལ་ཁོའི་ལན་ཆགས་ཀྱི་འབྲས་བུ་སྨིན་པ་ཡིན་པས་ད་རེས་རྣམ་སྨིན་སྦྱོང་ཐུབ་པ་དེ་འོར་ཆེ། དེ་ཙ་ན་ཁོ་ལ་ཕན་ན་ད་ལན་ལུས་འདི་དངོས་སུ་ལོངས་སྤྱོད་པར་ནུས་ན་དངོས་སུ་ལོངས་སྤྱོད། བཀྲག་མདངས་དང་ཚེ་སྲོག་འཕྲོགས་པས་ཚིམ་ན་དེ་བཞིན་དུ་ལོངས་སྤྱོད་ཅིག་སྙམ་སྟེ། བདག་གཞན་གྱི་དགེ་རྩ་གང་བྱེད་ཁོའི་དོན་དུ་དམིགས་ཏེ་བསྔོ་བ་སྨོན་ལམ་རྣམ་དག་གི་རྒྱས་བཏབ། དེས་ན་རང་གི་ལུས་ལས་ལྷ་འདྲེའི་ལུས་གཅེས་པར་མཐོང་བའི་སྙིང་རྗེ་མ་སྐྱེས་ན་ལྷ་འདྲེ་ལ་རང་གི་ལུས་ཀྱིས་ཕན་མི་ཐོགས་པས་ལྷ་འདྲེ་དེའི་རྐྱེན་གྱིས་སྣང་བ་ལོག་པ་མང་པོ་འཆར་བས་ལྷ་འདྲེ་ལ་སྡུག་བསྔལ་མང་པོ་མྱོང་སྐད། དེས་ན་ལྷ་འདྲེའི་གནོད་པ་ལས་གྲོལ་བའི་ཕྱིར་ཤ་ཁྱེར་ཁྲག་ཁྱེར་སོགས་བྱེད་པ་ནི་ལྷ་འདྲེ་ལ་གནོད་པ་བསྐྱལ་བ་ཡིན་པས་ངན་སོང་གི་རྒྱུ་ཡིན་ནོ། །དེས་ན་བཞི་ནམ་བློ་ལ་བཞག་ནས་ཞོ་གང་མི་གཙོང་བར་ཞུ། ད་ནི་སྡུག་བསྔལ་གང་བྱུང་བ་སངས་རྒྱས་ཀྱི་ཕྲིན་ལས་སུ་བསྒོམ་པ་ནི། རང་གི་ལུས་ལ་ན་ཚ་དང་སེམས་ལ་སྡུག་བསྔལ་ཐུན་མོང་མ་ཡིན་པ་ཞིག་བྱུང་ན། ད་དེ་ན་བའི་སྡུག་བསྔལ་དེ་ཡང་བདེན་ཚོད་ལ་འཆི་བ་མི་རྟག་པ་ནི་བདེན་པར་གདའ། ད་ལྟ་དར་དྲགས་པའི་རྣམ་པར་སྨིན་པ་འདི་ལ་བལྟས་པས་སྐྱེ་བ་ཕྱི་མ་མྱོང་ངེས་ཀྱི་ལས་འབྲས་འདི་ཡང་བདེན་པར་གདའ། དེས་ན་ལུས་སེམས་ཀྱི་སྡུག་བསྔལ་མ་བསྔལ་འདི་ལ་འཇིག་རྟེན་གྱི་བྱ་བ་བྱེད་པའི་དུས་སུ་མི་གདའ། སྐྱེ་ཐེངས་རེ་ཙམ་ལ་ངན་སོང་དུ་མི་འགྲོ་བ་ཙམ་རེ་ཨེ་ཡོང་བལྟ་དགོས། དེ་ཡོང་བའི་ཐབས་ལ་སྡུག་བསྔལ་འདི་མི་རྟག་པ་དང་བརྩོན་འགྲུས་དང་ངེས་འབྱུང་སྐྱེ་བའི་རྟེན་དུ་བཟང༌། དེ་ཡང་ཇོ་བོ་སངས་རྒྱས་ཀྱི་སྐུ་དྲིན་ཡིན། སྐུ་དྲིན་དེ་གཅིག་པུ་ལ་བསམ་ཀྱང་ཉོན་མོངས་པ་གཅིག་སྐྱེས་དང་གཉིས་སྐྱེས་ལས་སྒོག་པ་ཚ་མིག་བརྡུང་བརྡུང་བྱེད་དགོས་པ་ཡིན། དེས་ན་ཅིས་ཀྱང་ཆོས་ཤིག་བྱེད་ན་དགོས་ངེས་ཤེས་པ་དེ་གཉེན་པོ་ཡིན་པས་རྒྱུད་ལ་བརྟེན་པར་ཞུ། ཟང་ཟིང་གི་དངོས་པོ་བག་རེ་ལ་བསགས་རུམ་བཟང་ལུགས་ལ་བལྟས་ན་གཉེན་པོ་འདི་ནོར་ལོད་ཤོས་མིན་པ་འདྲ།
ཡང་ཉོན་མོངས་པ་རྣམས་སངས་རྒྱས་ཀྱི་རྣམ་འཕྲུལ་དུ་ཤེས་པར་བྱ་དགོས་ཏེ། ཉོན་མོངས་པ་མེད་ན་གཉེན་པོ་འདི་བསྟེན་དུ་མི་བཏུབ་པར་འདུག་པས། སངས་རྒྱས་ཀྱིས་ཀྱང་གཉེན་པོ་ལ་འདི་འདྲའི་བསྐུལ་མ་མཛད་ན་བདག་གིས་རྒྱུད་ལ་མི་བསྟེན་པར་མི་ཐང༌། གཞན་ཡང་མཛེ་ནད་སོགས་བྱུང་ན། དེའང་ཆོས་ལ་བསྐུལ་བའི་ཕྲིན་ལས་ཏེ་འདི་མ་བྱུང་ན་བདག་ཚེ་འདི་པར་ཆ་བར་འདུག་པ་སྙམ་དུ་དགའ་ཚོར་བསྒོམ། དེར་མ་ཟད་གནོད་བྱེད་དང་སྡུག་བསྔལ་ཅི་བྱུང་ཡང་དེ་ཐམས་ཅད་བླ་མ་དང་མཚུངས་པར་སྐུ་དྲིན་ཅན་དུ་བལྟ་དགོས་ཏེ། བླ་མས་ཀྱང་བདག་ལ་བྱང་ཆུབ་ཀྱི་སེམས་བསྐྱེད་པ་ལས་ལྷག་པའི་བྱ་བ་མཛད་རྒྱུ་མེད། གནོད་བྱེད་དང་སྡུག་བསྔལ་གྱིས་ཀྱང་བྱ་བ་དེ་ཕྱེད་པས་སྐུ་དྲིན་ཆེ་སྙམ་དུ་བསྒོམ། ཡང་སྡུག་བསྔལ་དྲག་པོ་བྱུང་བའི་ཚེ་ཁྱོད་སྡུག་བསྔལ་མི་འདོད་ན་བདེ་བའི་རྒྱུ་ཚོགས་བསགས་དགོས་པས། ཚོགས་བསགས་པའི་ཡུལ་གྱི་རྩ་བ་བླ་མ་དཀོན་མཆོག་གི་མཆོད་པ་དང༌། དགེ་འདུན་གྱི་བསྙེན་བཀུར་དང༌། འབྱུང་པོ་ལ་གཏོར་མ་དང༌། མདོར་ན་སེམས་ཅན་ཉེ་རིང་མེད་པ་ཐམས་ཅད་ལ་ཕན་པ་འབའ་ཞིག་བཏགས་པའི་དགེ་རྩ་ལ་གསོལ་བ་འདི་ལྟར་དུ་བཏབ་སྟེ། བདག་བདེ་སྡུག་གང་ལེགས་པར་བྱིན་གྱིས་བརླབ་ཏུ་གསོལ། དེ་ལས་ཀྱང་བདག་དང་བདག་ལྟ་བུའི་སེམས་ཅན་ཐམས་ཅད་ཀྱི་རྒྱུད་ལ་ཆགས་སྡང་བྲལ་བའི་བྱང་ཆུབ་ཀྱི་སེམས་སྐྱེ་བར་བྱིན་གྱིས་བརླབ་ཏུ་གསོལ། ཞེས་བློ་ལིངས་བསྐྱུར་དུ་བྱའོ། །
ད་ནི་རང་གཞན་ཐམས་ཅད་ལ་གནོད་པ་ནི་སྡིག་པ་དང་སྒྲིབ་པ་ཡིན་མོད། སྡུག་བསྔལ་མི་འདོད་ན་དེ་ཉིད་སྤང་དགོས་པས་རང་གཞན་གྱི་རྒྱུད་དབྱེར་མེད་དུ་བསྲེས་པར་དམིགས་ནས། སེམས་ཅན་ཐམས་ཅད་ཀྱི་སྡིག་སྒྲིབ་སྔར་ཡོད་ལ་འགྱོད་པས་རྣམ་པར་སུན་འབྱིན་གྱི་སྟོབས། ཕྱིན་ཆད་སྲོག་ལ་བབས་ཀྱང་མི་བྱེད་པ་སླར་ལྡོག་པའི་སྟོབས། དཀོན་མཆོག་ལ་སྐྱབས་སུ་འགྲོ་ཞིང་བྱང་ཆུབ་ཀྱི་སེམས་བསྒོམ་པ་རྟེན་གྱི་སྟོབས། སྟོང་ཉིད་བསྒོམ་པ་དང་ཡན་ལག་བདུན་པ་འབུལ་བ་དང༌། གཟུངས་སྔགས་ཁྱད་པར་ཅན་ཀློག་པ་དང་གཉེན་པོ་བསྟེན་པ་ནི་གཉེན་པོ་ཀུན་ཏུ་སྤྱོད་པའི་སྟོབས་སོ། །དེ་བཞི་དང་རྣམ་པ་ཐམས་ཅད་དུ་མ་བྲལ་བར་བྱའོ། །ལྷག་པར་དུ་རང་ལ་གནོད་པར་བྱེད་པའི་གདོན་བགེགས་ལ་གཏོར་མ་བྱིན་ཏེ། གདོན་བགེགས་དེས་གཙོས་པའི་བདག་གཞན་མཁའ་ཁྱབ་ཀྱི་སེམས་ཅན་ཐམས་ཅད་ཀྱི་རྒྱུད་ལ་བྱང་ཆུབ་ཀྱི་སེམས་སྐྱེ་བར་བླ་མ་དཀོན་མཆོག་གི་བྱིན་གྱིས་བརླབ་ཏུ་གསོལ། མཁའ་མཉམ་གྱི་སེམས་ཅན་ཐམས་ཅད་ཀྱིས་སྐྱེ་བ་ཐོག་མེད་ནས་སྡིག་པ་མི་དགེ་བ་བགྱིས་པའི་རྣམ་པར་སྨིན་པ་ཡིད་དུ་མི་འོང་བ་དེ་ཐམས་ཅད་བདག་ཅག་ལ་མྱུར་དུ་སྨིན་པའི་སྡོང་གྲོགས་མཛད་ནས། ཕྱིན་ཆད་དེ་དག་གི་ལས་ཀྱི་རྣམ་པར་སྨིན་པ་མི་མྱོང་བར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་བོ། །ཆོས་སྐྱོང་ལ་གཏོར་མ་ཕུལ་ནས་བདག་ཅག་གིས་དགྲ་བོར་བཟུང་བའི་མི་ནོར་འཁོར་དང་བཅས་པ་ཐམས་ཅད་ཀྱི་ཡིད་ལ་འདོད་པའི་དོན་ཐམས་ཅད་ཆོས་ལྡན་དུ་སྒྲུབས་ཤིག དེ་དག་གི་རྒྱུད་མ་རུངས་པ་ཐམས་ཅད་ཞི་བར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ་པར་བྱའོ། །ཁྱད་པར་དུ་རང་ཉིད་གཞན་ལ་འདོད་ཆགས་དྲག་པོ་སྐྱེས་པའི་དུས་སུ་ཐར་པའི་རྨང་འཆུགས། མི་ལུས་ཀྱི་དགོས་དོན་སྟོར་བ་ཡིན་པས། དེའི་དུས་སུ་གཉེན་པོ་སྟོབས་གང་ཡོད་ཉོན་མོངས་ཀྱི་སྟེང་དུ་གྲང་ཞུར་ཚ་ཞུར་གཏོང་དགོས་པས། དེའི་དུས་སུ་རེ་དོགས་ཐམས་ཅད་ཕྲལ་ཏེ་ཚམ་ཚོམ་མེད་པར་མ་ཆགས་པའི་དགེ་བའི་རྩ་བ་དང༌། སྡང་བ་མེད་པའི་དགེ་བའི་རྩ་བ་མ་ཤིའི་བར་དུ་རྐྱེན་ཐུབ་ལ་འབད་པར་བྱའོ། །གོམས་པའི་སྟོབས་ནི་ཞག་སྐོར་གཉིས་གསུམ་གྱི་ནང་དུ་རྟོག་ངན་ཐོ་རེ་བ་ལས་མི་འབྱུང་བར་གོམས་སུ་འཇུག་པའོ། །དཀར་པོའི་ས་བོན་གྱི་སྟོབས་ནི་བྱང་ཆུབ་ཀྱི་སེམས་སྐྱེ་བའི་ཐབས་ཀྱི་ཐོས་སྒོམ་གཉིས་སྦྲག་ཏུ་བྱའོ། །སུན་འབྱིན་པའི་སྟོབས་ནི་ཚེ་འདིའི་ཡིད་བྱེད་དང་རང་དོན་ལ་ཕག་སྣའི་གཏུན་བུ་ལྟར་བྱའོ། །སྨོན་ལམ་གྱི་སྟོབས་ནི་ཉིན་ཞག་ཕྲུགས་རེ་ལའང་སྨོན་ལམ་གྲངས་མེད་དུ་བཏབ་ཅིང༌། དེ་ཡང་བདག་སྐྱེ་བ་ནས་ཚེ་རབས་ཐམས་ཅད་དུ་སེམས་ཅན་ཐམས་ཅད་ཀྱི་ཕན་བདེ་བསྒྲུབ་པའི་དངོས་པོར་གྱུར་ཅིག །ཅེས་སྨོན་ལམ་དྲག་ཏུ་གདབ་པར་བྱའོ། །
དེས་ན་འོ་སྐོལ་གྱི་ལུས་འདི་བླངས་ཕྱིན་ཆད་ད་ལྟར་འཆི་ངེས་པའི་ནད་ཀྱིས་ཐེབས་པ་ཡིན་པས་ཆགས་ཞེན་སྐྱེ་བའི་དངོས་པོ་ཡེ་ཚགས་མི་བྱ། ཆོས་གོས་རྣམ་གསུམ་ཧྲུལ་ཏིང་ངེ་བ་རེ་ལ་བློ་རྩེ་གཏད་ནས་བདག་གཅེས་འཛིན་གྱི་བློ་དོར་ཏེ་བྱང་ཆུབ་ཀྱི་སེམས་སྐད་ཅིག་མ་ལའང་བརྗེད་ཀྱིས་དོགས་པའི་བློ་རྒྱུན་ན་རེ་བ་ཞིག་དགོས་པས། ད་ལྟ་ཅི་ནུས་བཏོན་པའི་ཆོས་དེ་འཆི་བའི་དུས་སུ་ཡང་འཆི་ཆོས་དེ་ཀ་ལ་བྱེད་དགོས་ཏེ་བྱང་སེམས་ཀྱི་སེམས་ཐུན་གཅིག་དང་དབུགས་ཧྲིལ་གྱིས་འགྲོ་ཐུབ་པ་ཞིག་སྦྲགས་དགོས་པ་ཡིན། ༼བཀའ་གདམས་ཀྱི་དགེ་བཤེས་སྟོན་པས། འཆི་རྟགས་བཟང་ངན་གསོན་རྟགས་ཀྱིས་ཤེས། གསོན་པའི་དུས་སུ་འཇིག་རྟེན་གྱི་བྱ་བ་ཡེ་མི་བྱེད་པར་མི་དགེ་བ་སྲོག་བསྡོས་ཀྱི་ཚུལ་ཁྲིམས་ལ་གཞི་བཅའ། རང་སྲོག་ལས་སེམས་ཅན་གྲོགས་སྦུར་གྱི་སྲོག་ལ་གཅེས་པའི་བྱམས་པ་དང་སྙིང་བརྩེ་བའི་སྦྱོར་བ་ལག་ཏུ་ལེན། མཐར་ཐུག་སེམས་ཅན་ཐམས་ཅད་རྫོགས་པའི་བྱང་ཆུབ་ལ་འོགད་སྙམ་པའི་བློ་གཏིང་གཟེར་ལ་མ་ཤིའི་བར་བསྐྱལ་ན་འཆི་ཁར་དེས་སླེབས་ཡོང་བས་འཆི་རྟགས་བཟང༌། ཤི་ཟིན་ནས་ཀྱང་དེས་སླེབས་པས་ཤི་རྟགས་བཟང་བས་སྐྱེ་བ་ཕྱི་མ་ཕན་ཆད་དུ་དག་པའི་ཞིང་རྣམས་སུ་སངས་རྒྱས་དང་བྱང་ཆུབ་སེམས་དཔའ་རྣམས་དང་འཕྲད་འོང༌། ད་ལྟ་དུག་གསུམ་གང་ཆེ་དང་འགྲོགས་ནས་དུག་གསུམ་མགོ་ཡན་གྱི་སྤྱོད་ངན་དུ་བཏང་བས་གསོན་རྟགས་ངན། དེ་ངན་པས་འཆི་རྟགས་ངན། དེ་ངན་པས་ཤི་རྟགས་ངན། དེ་ངན་པས་སྐྱེ་བ་ཕྱི་མ་ཕན་ཆད་དུ་གཤིན་རྗེའི་སྐྱེས་བུ་སོགས་དུག་གསུམ་གང་ཆེ་རྣམས་དང་འཐབ་རྩོད་བྱེད་དགོས་པར་འབྱུང་བས། ཤི་རྟགས་བཟང་ངན་རོ་ཆེ་ཆུང་ལ་བལྟ་མི་དགོས་ཞེས་གསུངས༌། མཆན།༽ དེས་ན་ཤི་ན་ཤི་ཆོས། ན་ན་ན་ཆོས། གསོན་ན་གསོན་ཆོས། ཕྱུག་ན་ཕྱུག་ཆོས། ལྟོགས་ན་ལྟོགས་ཆོས། མདོར་ན་བར་དོ་དང་ཚེ་རབས་གཞན་དུ་ཡང་བྱང་ཆུབ་ཀྱི་སེམས་ཀྱིས་ཉམས་ལེན་གྱི་རྩིས་ཟིན་པ་ཞིག་དགོས་པ་ཡིན། འདིར་སྨྲས་པ། ཉིན་མོ་ཁ་ཏོན་མཐུན་འཇུག་སོགས་ཀྱིས་གཡེངས། །མཚན་གང་གཉིད་ལོག་ནང་ནུབ་བཟའ་བཏུང་དྲན། །ཐུན་གཅིག་རྒྱུད་ལ་འདྲེ་བར་མ་སོང་བའི། །ཆོས་གོས་གྱོན་པ་ང་ལ་གཟིགས་སུ་གསོལ། །ཀརྨ་པའི་བྱིན་རླབས་རྒྱུད་ལ་འཇུག་པར་གྱུར་ཅིག །ཉོན་མོངས་པ་ཞི་བར་བྱིན་གྱིས་བརླབ་ཏུ་གསོལ། །ད་ནི་བློ་སྦྱོང་བསྒོམ་པས། བསྒོམ་པའི་དགོས་དོན་གྲུབ་མ་གྲུབ་ནི། བདག་ཉིད་ལ་རང་ཁོ་ན་ཉེས་ཀྱི་དོགས་པའི་བློ་དང༌། ལེགས་པར་རེ་བའི་ཚེ་འདི་ཕྱིའི་རང་འདོད་གྲུབ་མ་གྲུབ་ཅུང་ཟད་རེ་ལ་སེམས་ཐོག་ཏུ་མ་བདེ་ཀར་ཀར་འགྲོ་བ་དེ་དགོས་དོན་མ་གྲུབ་ཅིང་བྱང་སེམས་རྒྱུད་ལ་མ་སྐྱེས་པའི་རྟགས་ཡིན། དགྲ་གཉེན་བར་མ་གསུམ་པོ་སུ་ལ་ཡང་ལེགས་ཡོན་གྱི་ཕུན་སུམ་ཚོགས་པ་འདུག་པ་ལ་བློ་བདེ་འབོལ་ལེ་འགྲོ་བ་དེ་དགོས་དོན་གྲུབ་ཅིང་བྱང་སེམས་རྒྱུད་ལ་སྐྱེས་པའི་རྟགས་ཡིན། ཆོས་པ་སྲང་ལ་འཇལ་བའི་རྒྱ་མ་ཡིན། མདོར་ན་རང་ལས་མཆོག་གྱུར་དུ་མ་ཟད་རང་ལས་སྡུག་པའམ། རང་དང་མཉམ་པ་ཞིག་ལ་ལེགས་ཆ་ནས་བཀུར་སྟི་དང་བསྟོད་པ་སོགས་བཏང་བ་ན་བཀུར་སྟི་དང་བསྟོད་པ་སོགས་བྱེད་པའི་ཡུལ་དང་བྱེད་མཁན་གཉིས་ཀ་ལ་རྗེས་སུ་ཡི་རངས་ཐུན་མོང་མ་ཡིན་པ་ཤར་བ་དང༌། བཀུར་སྟི་དང་བསྟོད་པའི་དགེ་རྩ་ལ་བྱང་ཆུབ་ཆེན་པོར་བསྔོ་བ་དང་སྨོན་ལམ་རྣམ་པར་དག་པ་བཅོས་མ་མ་ཡིན་པར་བྱེད་པ་ཞིག་བྱུང་ན་ཆོས་རྒྱུད་ལ་སྐྱེས་པ་ཡིན། དེ་ལས་གོ་བཟློག་སྟེ་དེའི་རྨ་འབེབས་དང༌། དེའི་རྒྱུས་བཤད་བྱེད་པ་ཞིག་བྱུང་ཕྱིན་རྒྱུད་ཐ་མལ་དུ་ལུས་པ་བྱ་བ་ཡིན། ཞེ་ཐག་པ་ནས་ཐུགས་བསམ་ཞིག་གཏོང་བར་ཞུ།
ད་ནི་གཙོ་བོར་རང་གི་འཁྲུལ་པ་ནམ་བྱུང་རང་ཉིད་ཀྱིས་མ་བརྟགས་པར་གཞན་སུ་གང་གིས་ཀྱང་ནམ་འཁྲུལ་མི་ཤེས་པས། རང་གི་འཁྲུལ་པ་རང་གིས་བརྟགས་པ་གལ་ཆེ། དེ་ཡང་ཚེ་འདིའི་ཆོས་བརྒྱད་མ་གྲུབ་པའི་སྡུག་བསྔལ་བའི་རྐྱེན་ཅི་བྱུང་ཡང་སྡུག་བསྔལ་མི་སྐྱེ་བར་ཆོས་པ་བྱ་བ་དེ་ཡིད་བདེ་འབོལ་གྱིས་འགྲོ་བ་ཞིག་དགོས་པ་ཡིན། དེའི་རྒྱུ་མཚན་ཐེག་པ་ཆེན་པོའི་ཆོས་པ་ལ་རང་དོན་ལ་བརྟེན་པའི་བསྐྱང་རྒྱུ་དང༌། བཙལ་རྒྱུ་དང༌། བསྲུང་རྒྱུ་དང༌། གོད་རྒྱུ་དང༌། འཆོར་རྒྱུ་དང༌། བཅོམ་རྒྱུ་ལ་སོགས་པ་གང་ཡང་མེད་པས་ཚེ་འདི་པའི་སྡུག་བསྔལ་ཡོང་བའི་དོན་མི་འདུག་གོ །དེས་ན་སེམས་ཅན་རྣམས་ཀྱི་སྡུག་བསྔལ་མཐོང་བའི་དུས་སུ་ནི་བྱམས་སྙིང་རྗེ་སྐྱེ་བ་མ་གཏོགས་ཆགས་སྡང་ལ་བརྟེན་ནས་སྡུག་བསྔལ་འོང་དོན་མི་འདུག་པས། ཚེ་འདི་བློས་མ་བཏང་ན་ཅིའང་ཡོང་བར་མི་འདུག་གོ །དེ་ལྟར་བདག་གཞན་བརྗེ་བའི་བློ་རྣལ་མ་རྒྱུད་ལ་སྐྱེས་པ་དེ་བསླབ་བྱ་ཕྲ་མོ་ཚུན་ཆོད་ལ་རང་གི་སྲོག་ལས་གཅེས་པ་ཞིག་འབྱུང་བ་ཡིན། བདག་གཅེས་འཛིན་བློས་ཐོངས་སོ་ཞེས་འདོད་ནས། དེ་གཞན་ལ་སྟོན་པར་འདོད་དེ། ཤིང་གཉན་གཅོད་པ་དང༌། མཛེ་ཕོ་དང་འགྲོགས་པ་སོགས་གཞན་དད་པའི་ཕྱིར་ངོམ་པར་བྱས་ན་ཚེ་འདི་པར་སོང་བས་བློ་མ་འབྱོངས་པ་ཡིན། རང་ལས་དམན་པ་དང༌། རང་ཕྱོགས་ལ་བྱམས་པ་སྐྱེས་ཤིང༌། རང་ལས་ལྷག་པ་ལ་མཆོག་དང༌། ཕ་རོལ་གྱི་དགྲ་རྣམས་ལ་སྡང་བ་ནི་བློ་སྦྱོང་ཕྱོགས་རིས་ཅན་དུ་སོང་བ་ཡིན་ནོ། །ད་རང་ལ་སྔར་གཅེས་འཛིན་བྱས་པ་དེ་གོ་བཟློག་སྟེ་སེམས་ཅན་ཐམས་ཅད་གཅེས་པར་འཛིན་པའི་བློ་ཐུན་མོང་མ་ཡིན་པ་ཞིག་དགོས་ལ། རང་གི་ལུས་ངག་གི་སྤྱོད་པ་ཡང་སྔར་གྱི་བ་ལང་སྐྱ་ཞུགས་ཀྱིས་མི་བཏུབ། སྐྱེས་བུ་དམ་པ་ཚད་བཙུགས་པ་ཞིག་གི་སྐུའི་སྤྱོད་ལམ། གསུང་གི་གདམས་ངག །ཐུགས་ཀྱི་ཆོད་པ་གསུམ་ལ་ཅི་འདྲེ་འདྲེར་བསླབ། དེས་ན་དེ་ཡང་དམ་བཅའ་མཐར་ཕྱིན་པ་ཞིག་དགོས་ཏེ། བླ་མ་འདི་དམ་ཆོས་འདི་ལ་བརྩོན་འགྲུས་འདི་ལྟ་བུ་ཞིག་གིས་བདག་མྱོང་བ་གཅིག་སྐྱེ་མ་ཐུབ་ཀྱི་བར་དུ་གནམ་ས་ཁ་ཞབས་ལོག་ཀྱང་ཅི་རེད་རེད་དུ་སོང་བའི་ཞེ་བཅད་དྲག་པོ་བྱའོ། །
གཞན་ཡང་འཇིག་རྟེན་པའི་སྐྱོན་ཞར་བ་སོགས་ཆོས་ཀྱི་སྐྱོན་ཚུལ་ཁྲིམས་འཆལ་བ་ལ་སོགས་པའི་སྐྱོན་ནས་མི་བརྗོད། མདོར་ན་གཞན་ཕྱོགས་ཀྱི་སྐྱོན་གང་ཡང་བསམ་པ་མི་བྱའོ། །གལ་ཏེ་གཞན་གྱི་སྐྱོན་མཐོང་ན། གཞན་ལ་སྐྱོན་མི་འབྱུང་བ་དང༌། རང་ཉིས་ཀྱིས་སྐྱོན་མི་མཐོང་བར་སྨོན་ལམ་དྲག་བཏབ་ཏུ་བྱའོ། །དེས་ན་རང་གི་རྒྱུད་ལ་ཉོན་མོངས་པ་གང་ཆེ་བ་སྦྱོང་དགོས་པ། རང་ཉིད་ཀྱི་ཉོན་མོངས་པ་གང་ཆེ་བ་དེ་ཞུ་ཡང་བླ་མ་ལ་ཞུ། བླ་མས་ཀྱང་ཆོས་ཐམས་ཅད་དེའི་གཉེན་པོར་སྤྲུགས་ནས་འཆད་པ་ཞིག་དགོས་པ་ཡིན། དེའང་དཔེར་ན་ཆོས་ཉམས་སུ་ལེན་པ་ནི་འཇིག་རྟེན་ན་ཕ་རོལ་དུ་དམག་རྒྱགས་པ་འདྲ་བ་ཞིག་དགོས་པ་ཡིན། དམག་རྒྱག་ན་ཅི་ལྟ་བུ་ཞིག་བྱེད་ན། ཕྱི་རོལ་ནས་དཔུང་གིས་སྐོར་རྒྱག་དང༌། ནང་ནས་ངོ་ལོག་པ་གཉིས་ཡོད་པ་བཞིན་དུ་ཉོན་མོངས་པའི་སྟེང་དུ་ཕྱི་རོལ་ན་བཀའ་བརྒྱུད་བླ་མ་དམ་ཆོས་དང་བཅས་པའི་དམག་དཔུང་དང༌། ནང་ན་གདུལ་བྱའི་རྒྱུད་སྟེང་ན་ངོ་ལོག་པ་གཉེན་པོ་དང༌། ཞེ་བཅད་དང༌། མོས་གུས་དང༌། བརྩོན་འགྲུས་རྣམས་ཀྱིས་ཆོས་རྒྱུད་ལ་ཅི་སྐྱེ་སྐྱེ་བྱེད་དགོས་པ་ཡིན། ངེད་རང་ཚོགས་མ་བསགས་པའི་རིགས་འདི་ལ་བླ་མ་བསྟེན་དུས་སུའང་ཉམས་ལེན་མི་ཡོང་སྐད། གྲྭ་ས་ན་སྡོད་དུས་སུའང་ཉམས་ལེན་མི་ཡོང་སྐད། འཆད་ཉན་དང༌། སློབ་གཉེར་དང༌། འདོན་པ་རྣམས་བྱེད་དུས་སུའང་ཉམས་ལེན་མི་ཡོང་སྐད། དེས་ན་ཉམས་ལེན་དེ་བྲག་ཕུག་ནག་པོ་ཞིག་གི་ནང་ན་ལོ་ལྔ་བཅུ་ཙམ་ལོན་དུས་སུ་བྱེད་སྐད། དེ་བྱང་པ་ཞིག་གི་བུ་རི་དྭགས་འདེད་པ་ལ་འགྲོར་མ་འདོད་ནས། ང་ད་ལྟ་ཤ་བས་ཁྱི་མི་ལེན་པའི་དུས་མི་འགྲོ། ཕྱིས་ཤ་བས་ཁྱི་ལེན་པའི་དུས་འགྲོ་ཟེར་བ་དང་འདྲ། ཐུགས་རྗེས་ཟུངས་ཤིག བྱིན་གྱིས་རློབས་ཤིག དེའང་དང་པོར་རང་རེ་ཀུན་ཆོས་དང་རྒྱད་གཏིང་ནས་མི་འདྲེ་བའི་རྩ་བ། ནུབ་སྲོད་ཐུན་གཅིག་གི་གཉིད་ལྕོགས་མི་ནུས། སྔ་དྲོ་ཞིག་དལ་སྡོད་དུ་མི་ལྕོགས། ཞག་གཅིག་ཙམ་སྨྱུང་གནས་སུ་སྡོད་མི་ནུས། མདོར་ན་གྲང་ན་གྲང་བསྲན་ཆུང༌། ཚ་ན་ཚ་བསྲན་ཆུང༌། ལུས་བསྙེལ་བའམ་འཁར་བ་ཞིག་མ་བྱས་ན་སྡོད་མི་ནུས། ངག་གིས་ཀྱང་ལོང་གཏམ་ཡམ་མེ་བ་མ་བྱས་ན་སྡོད་མི་ཚུགས་པ་ནི། ཚེ་ཕྱི་མ་ཕན་ཆད་མ་དྲན་པ་ཡིན་ཏེ། དཔེར་ན་གསོད་སར་འཁྲིད་པའི་ཕྱུགས་དེ་བླུན་དྲགས་པས། ཁོ་ཤི་མ་ཤི་དང༌། གསོད་མི་གསོད་ཀྱི་བརྟག་དཔྱད་མི་ཡོང་བས། ལོ་ཆུན་ནམ་རྩྭ་ཆུན་གཅིག་ལ་རག་རག་བྱེད་དེ་སྡོད་པ་དང་འདྲ། ངེད་རང་རྣམས་ཆོས་པའི་གཟུགས་བརྙན་བྱེད་ལོ་བྱས་ཀྱང་ཆོས་སྐད་ཅིག་མ་ཅིག་རྒྱུད་ལ་ཉམས་སུ་ལེན་མ་མྱོང་བས། ལུས་ངག་ཡིད་གསུམ་ཆོས་ཀྱི་སྲོལ་དུ་མ་ཆུད་པས་ལུས་ཀྱི་འགྲོ་སྡོད་སྐད་ཅིག་རེ་བྱེད་ཀྱང༌། དྲན་ཤེས་བཞིན་མེད་པར་སྔར་གྱི་ཁྱིམ་པའི་དུས་དང་ཁྱད་པར་མེད་པ་དེ་བཞིན་དུ་ངག་དང་ཡིད་ལའང་མཚོན་ཏེ། དེ་འདྲ་བྱས་ན་སྒོམ་ཆེན་དང༌། སྟོན་ཆེན་དང༌། བླ་མ་དང༌། དགེ་བཤེས་སུ་མིང་བཏགས་ཀྱང་སྔར་མལ་གྱི་ཁྱིམ་པ་དེ་རང་དུ་ལུས་པ་ཡིན།
འོ་ན་ཁྱིམ་པ་དང་རབ་བྱུང་གི་ཁྱད་པར་ཆོས་ཤེས་མི་ཤེས་ཀྱིས་ཀྱང་མི་འབྱེད། ཁྱིམ་པའི་ཁྲོད་ན་ཡང་སྡེ་སྣོད་དང་རྒྱུད་སྡེ་ཤེས་པ་མང་དུ་ཡོད། ཆ་ལུགས་ཀྱིས་ཀྱང་མི་འབྱེད། བསྟན་པ་སྙིགས་མའི་དུས་འདིར་ཚུལ་ཁྲིམས་འཆལ་པ་ཆོས་གོས་གསུམ་པ་ཤིན་ཏུ་མང་བ་ཡོད། དེ་བཞིན་དུ་ཁ་ཏོན་དང་སྒོམ་བྱེད་མི་བྱེད་ཀྱིས་ཀྱང་མི་འབྱེད་དེ། ཁ་ཏོན་དང་སྒོམ་བྱེད་པ་ཁྱིམ་པའི་ཁྲོད་ནའང་མང༌། འོ་ན་ཁྱད་པར་གང་གིས་འབྱེད་ན། འདོད་པའི་ཡོན་ཏན་ལ་བློ་ལོག་ནས་འདོད་པ་ཆུང་ཞིང་ཆོག་ཤེས་པ། ལུས་ངག་ཡིད་གསུམ་ལ་དྲན་ཤེས་ཀྱིས་བཟུང་ནས་སྡིག་པ་མི་དགེ་བའི་ཕྱོགས་ལ་ཤའུ་ལ་ཚེར་མ་ཟུག་དོགས་ལྟར་བྱས་ནས་གཞན་ལ་ཕྲག་དོག་དང་སྐྱོན་ནས་ལྟ་བ་སྤང་ཞིང༌། རང་གི་ང་རྒྱལ་ཅི་ཐུལ་བྱས་ནས། རང་གི་ལུས་ངག་ཡིད་གསུམ་གྱི་སྤྱོད་པས་བསྟན་པ་ལ་མ་དད་པའི་མི་མ་ཡིན་ཚུན་ཆད་ཀྱང་རང་ཉིད་ལ་ཡིད་ཆེས་ཏེ་སོང་ནས། བཙུན་པའམ། སློབ་དཔོན་ནམ། དགེ་བཤེས་ཆེ་གེ་ལ་ཕྱག་འཚལ། སྐྱབས་སུ་འཆི། བདག་ཀྱང་ཁྱེད་ལྟ་བུ་ཞིག་ཏུ་བྱིན་གྱིས་རློབས་ཤིག །ཅེས་འཇིག་རྟེན་ལྷ་དང་བཅས་པས་སྨོན་ཏིང་ངེར་སོང་བ་དེ་ལ་རབ་བྱུང་བྱ་བ་ཡིན་ནོ། །བཙུན་པ་བྱ་བ་ཡིན་ནོ། །ཆོས་པ་བྱ་བ་ཡིན་ནོ། །དེའང་བློ་སྦྱོང་གི་དགོས་པས་སེམས་ཅན་འབའ་ཞིག་གི་དོན་མ་གཏོགས་རང་དོན་དུ་བྱང་ཆུབ་ཀྱང་མི་འདོད་པ་ཞིག་དགོས་པ་ཡིན། དེ་ཙ་ན་དགེ་སྦྱོར་དང་བློ་སྦྱོང་བསྒོམ་པ་ཐམས་ཅད་བདག་གཅེས་འཛིན་དང་མ་འདྲེས་པ་ཞིག་འོང་བ་ཡིན། དེའང་ཕ་རོལ་པོས་གནོད་པ་ཅི་ཙམ་བྱས་པ་ལ་མཁོན་འཛིན་སྤངས་པའི་ཁར། དེ་ལ་ཕན་འདོགས་ཀྱི་སེམས་བསྐྱེད་སྙིང་ལ་ལྕགས་གཟེར་བཏབ་པ་བཞིན་གཏོང་དགོས་པ་ཡིན། དེས་གཞན་གྱིས་རང་ལ་ཚིག་ངན་ལ་སོགས་སྦྱར་བ་ན་བདག་གི་ཉེས་པ་དེ་ཁོས་མཐོང་འདུག་པས། དེ་བདེན་སྙམ་དུ་རང་གི་ཉེས་པ་དེ་དེའི་མདུན་དུ་མཐོལ་བཤགས་ཐུན་མོང་མ་ཡིན་པ་བྱས་ཏེ་ནོངས་པ་ཆེན་པོ་བསྐྱེད་དགོས་པ་ཡིན།
འོ་ན་རང་རེ་བྱང་ཆུབ་སེམས་དཔར་ཁས་བླངས་པ་རྣམས་ཀྱིས་གནོད་ལན་གནོད་པས་འཇལ་བ་དང༌། ཕ་རོལ་པོ་ལ་གནས་ནས་དབབ་ཅིང་མཚངས་ནས་སྒྲོག་པ་དང༌། མི་མ་ཡིན་གྱི་གསང་སྔགས་ལོག་པར་བཟླ་བ་དང༌། ༼སྲོག་སྙིང་མགོ་མཇུག་བཟློག་ནས་འདོན་པ་སོགས། མཆན།༽ རང་ལ་བསྒྲུབ་པའི་གཅུག་ལ་དང་ཁག་ངན་གཡོ་སྒྱུ་གཞན་ལ་སྦྱོར་བར་བྱེད་ནས་ཚེ་འདིའི་གནོད་པ་རང་གིས་མི་འདོད་པ་ལྟར་བཅོས་ནས་ཐབས་སྣ་ཚོགས་ཀྱི་སྒོ་ནས་བདག་ཉིད་ཀྱིས་ཐོབ་པར་བྱེད་པ་དང༌། ཕུགས་རང་བཟང་བར་འདོད་ནས་འཕྲལ་ཕམ་ཁ་ལེན་པ་དང་བྱ་བྲལ་བྱེད་པ་སྐད་དུ་བཅོས་པ་ཐམས་ཅད་འཇིག་རྟེན་པ་རྣམས་ཀྱི་སྤྱོད་པར་ཡང་མི་བཏུབ་ན། བྱང་ཆུབ་སེམས་དཔར་ཁས་འཆེ་བས་དེ་ལྟ་བུ་སྤྱོད་ཅི་བཏུབ། མདོར་ན་ཆོས་རང་རྒྱུད་ལ་ཡོད་མེད་བྱང་ཆུབ་ཀྱི་སེམས་སྐྱེས་མ་སྐྱེས་ཐམས་ཅད་བདག་ཉིད་ཀྱི་ང་རྒྱལ་ཆུང་ངུ་སོང་མ་སོང་དང༌། རང་དང་མཉམ་པ་དང༌། རང་གི་དགྲ་བོ་ལ་གནོད་པ་བྱུང་བའི་དུས་སུ་བདག་ཉིད་ལ་བྱུང་བའི་བློ་ལས་ཀྱང་མི་བཟོད་པའི་སྡུག་བསྔལ་འབྱུང་མི་འབྱུང་ལ་རག་པ་ཡིན་ནོ། །མདོར་ན་བྱང་ཆུབ་སེམས་དཔའ་ང་རྒྱལ་དང་བྲལ་བ་ཁྱི་ལྟ་བུ་དང༌། བྲན་ཐ་མ་ལྟ་བུ་ཐམས་ཅད་ནས་དམན་ས་འཛིན་པ་ཞིག་དགོས་པ་ཡིན། མདོར་ན་བྱང་ཆུབ་སེམས་དཔའ་རང་གི་ཟས་གོས་ལ་ལོངས་སྤྱོད་པ་དང༌། གཤང་གཅི་འདོར་འགོག་ཚུན་ཆོད་ལ་གཞན་དོན་དང་འབྲེལ་བ་ཞིག་དགོས་པ་ཡིན། མདོར་ན་ཆོས་བརྒྱད་ཀྱི་རྣམ་རྟོག་དང༌། ཉོན་མོངས་པའི་རྣམ་རྟོག་གིས་ནམ་བསྒོམ་སྙིང་མི་འདོད་པའི་ཚེ་བློ་སྦྱོང་ཐམས་ཅད་དེའི་དུས་དྲག་སྒོམ་དུ་བྱེད་དགོས་པ་ཡིན། མདོར་ན་ཞག་གཅིག་ལ་ཐུན་བརྒྱད་དམ། ཐུན་རེ་ལ་ཐུན་མགོར་བྱང་ཆུབ་ཀྱི་སེམས་དང་མ་བྲལ་བའི་ཕན་པ་བཏང་ཞིང༌། ཐུན་རྗེས་སུ་དེ་དང་འགལ་བ་རྣམས་བཤགས་པ་བྱེད་དགོས་ལ། དེ་ལྟར་མ་ཡིན་པར་ངག་ལོང་གཏམ་དང་མ་བྲལ། སེམས་ཐ་མལ་གྱི་རྣམ་རྟོག་དང་མ་བྲལ། མཇེ་ཆངས་མཉེད་དང་མ་བྲལ་བ་འདིས་མི་གཏུབ་གསུང༌། མདོར་ན་ཚེ་འདིའི་ཕུན་སུམ་ཚོགས་པ་ཅི་བྱུང་ཡང་རྨི་ལམ་གྱི་ཚོད་ཙམ་དུ་གོ་བ་ཞིག་དགོས། དེ་བཞིན་དུ་ན་ཚ་དང་རྐྱེན་ངན་ཅི་བྱུང་ཡང་རེས་འགའ་བ་རྨི་ལམ་རྨི་བའི་ཚོད་ཙམ་དུ་གོ་བ་ཞིག་དགོས། དེ་ན་ཉོན་མོངས་པ་སྐྱེས་ན་དང་པོ་ནས་དྲན། བར་དུ་བཟློག །ཐ་མར་རྒྱུན་གཅོད་པ་ཞིག་དགོས་པ་ཡིན། དེས་ན་དུས་དང་རྣམ་པ་ཐམས་ཅད་དུ་གཉེན་པོ་བརྟེན་པ་གལ་ཆེ་བ་ཡིན། རང་གཞན་གྱི་ཆོས་སྒྲུབ་པའི་མཐུན་རྐྱེན་ཕུན་སུམ་ཚོགས་པ་ལ་དགའ་བ་བསྒོམ་ཞིང་ཕུན་སུམ་ཚོགས་པར་འགྱུར་བ་ལ་སྨོན་ལམ་འདེབས།
དེ་ཡང་ཐེག་པ་ཆེན་པོའི་ཡོན་ཏན་ཐམས་ཅད་བླ་མ་ལ་རགས་ལས་པས། བླ་མ་ལ་མོས་གུས་ཉམས་པ་མེད་པ་ཞིག་གལ་ཆེ་བ་དང༌། ཐེག་པ་ཆེ་ཆུང་གི་བསླབ་བྱ་ཕྲ་མོ་ཡན་ཆོད་ཀྱང་མ་ཉམས་པར་བསྲུང་ཞིང༌། དེའང་བྱང་ཆུབ་ཀྱི་སེམས་ནི། ཡུལ་སེམས་ཅན་ཐམས་ཅད་ལ་ཕྱོགས་རིས་མེད་པར་བློ་སྦྱོང་དགོས་ཤིང༌། དེ་ཡང་ཁམས་བཟང་ངན་དང༌། མཐུན་རྐྱེན་འཛོམ་མ་འཛོམ་ལ་མ་བལྟོས་པར་འགལ་རྐྱེན་དང་བསྡོས་ནས་ཉམས་ལེན་བྱེད་དགོས་པ་ཡིན། རང་རེ་རབ་ཏུ་བྱུང་བར་རློམ་པ་རྣམས་དགྲ་འདུལ་གཉེན་སྐྱོང་གི་དཀའ་སྤྱད་ལ་བཟོད་པ་ཆེ་ལུགས། ཚེ་འདིའི་དཔལ་འབྱོར་ལ་འདོད་འདུན་ཆེ་ལུགས། འཇིག་རྟེན་གྱི་བདེ་བ་ལ་ངོ་མྱོང་ལུགས། ཚེ་བློས་བཏང་ལ་སྙིང་རྗེ་སྐྱེ་ལུགས། རང་སྙིང་གང་ཉེ་ཚེ་འདི་ལ་སྦྱོར་ལུགས། དགྲ་ལ་སྡུག་བསྔལ་བྱུང་ན་དགའ་བ་བསྒོམ་ལུགས། རང་ཉིད་ཀྱིས་ཐོས་བསམ་བྱས་པ་ལ་ཡུས་ཆེ་ལུགས་སོགས་གང་ས་ནས་ཀྱང་རང་རེའི་རྒྱུད་ལ་རབ་ཏུ་བྱུང་བའི་དོན་ཡེ་མ་ཚང་བར་འདུག་པ་བསམ་བློ་བག་རེ་བཏང་བར་ཞུ། དེས་ན་དེང་སང་རང་རེ་རྣམས་ཀུན་སློང་གཞན་ལས་ཆེ་བ་ཅུང་ཟད་རེ་ལའང་རྣམ་འགྱུར་མཐོ་དམན་གྱི་སྟོན་ལུགས། སྐྱེས་བུ་ཡ་རབས་རྣམས་ཀྱིས་ཀྱང་བྱེད་དུ་མི་བཏུབ་པ་བྱས་ན། སེམས་ཅན་ཐམས་ཅད་ལ་ཞབས་ཏོག་ཕུན་སུམ་ཚོགས་པ་བསྒྲུབ་པར་ཁས་འཆེ་བའི་བྱང་ཆུབ་སེམས་དཔའ་རྣམས་ཀྱི་རང་བཞིན་དུ་ག་ནས་བཏུབ། འོ་ན་རང་རེ་ཆོས་པར་རློམ་པ་རྣམས་ཀྱི་མཁས་པ་དང༌། བཙུན་པ་དང༌། བཟང་བ་དང༌། གྲུབ་ཐོབ་དང༌། བྱ་བྲལ་དང༌། ཀུན་སྤངས་དང༌། དགེ་སློང་ཞེས་བྱ་བ་ལ་སོགས་པའི་མིང་སྙན་སྙན་པོ་རེ་ལ་ཆགས་ཏེ། དེ་ཡང་ཕ་རོལ་པོས་བདག་ཆོས་པའོ་ཞེས་པའི་མི་མཐོང་ཆེ་བའི་ཐབས་ལ་གཙོ་བོར་བྱེད་དེ། དེ་ནོར།
འོ་ན་དེ་ཡང་རང་མཁས་བཙུན་བཟང་གསུམ་སོགས་ཡིན་མིན་རང་གི་སེམས་རྒྱུད་ཀྱི་སྟེང་དུ་ཚོགས་ལམ་ཡན་ཆོད་ཀྱི་མངོན་རྟོགས་ཅི་སྐྱེས་འདུག་བརྟགས་ནས། རང་ཉིད་མཁས་བཙུན་དུ་སོང་མ་སོང་སོགས་ཀྱི་རྟོགས་དཔྱོད་རེ་ནང་དུ་གཏོང་དགོས་པ་ཡིན། དེས་ན་སྙིགས་མའི་དུས་ཀྱི་ཚེ་ཐུང་འདི་ལ་ཆོས་རྣལ་མར་བྱེད་པའི་བློ་ཅིག་སྐྱེས་ན་ལོང་སྐབས་མེད་པས། རྣལ་འབྱོར་གྱི་དབང་ཕྱུག་འདན་མ་གྲུབ་ཐོབ་ལྟ་བུ་ཞིག་གི་རྣམ་ཐར་ལ་བལྟས་ཏེ་བསླབ་དགོས་པ་ཡིན་ནོ། །
གཉིས་པ་དོན་དམ་བྱང་ཆུབ་ཀྱི་སེམས་བསྒོམ་པ་ལ།
བཅོས་མ་མ་ཡིན་པའི་སྒོ་ནས་བླ་མ་ལ་གསོལ་བ་དུང་དུང་བ་རེ་བཏབ་ནས། སེམས་སྤྲོས་བྲལ་དུ་སངས་སངས་སོང་བ་དེ་ལ་མ་བཅོས་པར་བཞག་པས། རིམ་གྱིས་འཇིག་རྟེན་དང་འཇིག་རྟེན་ལས་འདས་པའི་ཞི་གནས་དང་ལྷག་མཐོང་གི་ཡོན་ཏན་ཐམས་ཅད་འཆར་བ་ཡིན་ནོ། །ཞེས་བྱ་བ་འདི་ནི་རྗེ་བཙུན་དམ་པ་དབྱངས་ཅན་བཟང་པོའི་ཞལ་སྔ་྄ནས་གསུངས་པ་ལ་གང་ཟག་གི་ཚིག་ལྷད་མ་ཞུགས་པའོ། །ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། །བདག་སོགས་སེམས་ཅན་ཐམས་ཅད་ཀྱིས། །དུས་གསུམ་བསགས་དང་རྟོགས་པ་ཡི། །འགྲོ་དྲུག་སེམས་ཅད་མ་ལུས་པ། །སྐུ་ལྔ་ཡོངས་རྫོགས་སངས་རྒྱས་མྱུར་ཐོབ་ཤོག །ཤུབྷཾ།། །།
བྱང་ཆུབ་ཀྱི་སེམས་སྒོམ་ཚུལ་ཞག་གཅིག་མ་བཞུགས་སོ། །
བླ་མ་རིན་པོ་ཆེ་སངས་རྒྱས་མཉན་པ་གྲུབ་ཆེན་ལ་ཁ་གཏིང་གཡོ་སྒྱུ་མེད་པར་གསོལ་བ་འདེབས་སོ། །བྱིན་གྱི་རློབས་ཤིག དེ་ལ་འདིར་བྱང་ཆུབ་ཀྱི་སེམས་ཞག་གཅིག་ཏུ་བསྒོམ་པའི་མན་ངག་བརྗོད་པར་བྱ་སྟེ། དེའང་སྐྱ་རེངས་དང་པོ་ཤར་ནས་ནམ་མ་ལངས་ཀྱི་བར། ངག་ཏུ། ནམ་མཁའ་མཐའ་མེད་པ་བཞིན་མ་རྒན་འཁྲུལ་པ་མཐའ་མེད། འཁྲུལ་སྣང་མཐའ་མེད་ལ་སྡུག་བསྔལ་གྱིས་མནར་ལུགས། མགོན་མེད་སྐྱབས་མེད་དུ་ལུས་ལུགས་བསམ་མནོ་བཏང་ཞིང་བཟོད་བླགས་མེད་ན། ཞེས་ཡིད་ལ་བསམ་ཞིང་དྲག་ཏུ་བསྒོམ། ནམ་ལངས་ནས་ཉི་མ་མ་ཤར་གྱི་བར་དུ་མ་རྒན་རྣམས་བདེ་བ་ནི་འདོད༌། བདེ་བའི་ཐབས་ནི་མི་ཤེས། ཐོག་མེད་ནས་སྡུག་བསྔལ་དཔག་མེད་དུ་མྱོང༌། མཐའ་མེད་དུ་སྡུག་བསྔལ་གཏན་སངས་མེད་པ་ཞིག་ཡོང་བ་ཨེ་ཡིན་ན་ཅི་དྲག །ཉི་མ་ཤར་ནས་དྲོ་ལ་མ་ཐུག་གི་བར། འཁོར་བ་གཏན་འཁྱམས་ལ་སྡུག་བསྔལ་དུ་མི་ཤེས་པ། མ་རྒན་བླུན་ཆེན་ལ་ཅི་བྱ་ཐབས་མེད་པར་སོང་ན། མེ་རླུང་འཚུབས་མའི་ནང་ན་བཙོ་སྲེག་འདི་ཀ་ཙམ་ཞིག་མྱོང་ཡང་ད་དུང་བཙོ་སྲེག་གི་རྒྱུ་ལ་ནན་ཏན་དུ་བྱེད་པ། དྲོ་ཡོལ་ནས་ཉི་མ་ཕྱེད་ཀྱི་བར་མ་རྒན་ལ་སྡུག་བསྔལ་མི་ཡོང་ཀ་མེད། མ་རྒན་རང་གིས་ལེན་ན། བུ་སྡུག་ལ་ཆགས་སྡང་གི་སྒོ་ནས་གནོད་བསྐྱལ་བ། རང་བྱས་རང་ལ་མི་སྨིན་ཀ་མེད་ན། ཉི་མ་ཕྱེད་ནས་དགོང་ཆེན་གྱི་བར་དུ། མ་བུའི་འབྲེལ་པ་ཟབ་མོ་དེ་འདྲ་ན། །ཕན་ཚུན་བརྩེ་བ་ཙམ་ཞག་མི་སྐྱེ་བ། །ཅི་དྲག་གང་ལ་ཐུག་ཀྱང་འཁོར་བ་ནས། །ཐར་པའི་ཐབས་ཀྱི་བསམ་པ་མི་འཆར་བ། །མ་རྒན་བསམ་ཆུང་རྣམས་ལ་ཅི་འདྲ་བྱུང༌། །དགོང་ཆེན་ནས་ཉི་མ་ནུབ་ཀྱི་བར། །ཉན་རང་ལྟ་བུ་འཁོར་བར་མི་སྐྱེ་བ་ཙམ་གྱུར་ཀྱང༌། མ་རྒན་གྱི་སྡུག་བསྔལ་འདི་ཇི་མི་སྙམ་དུ་བཟོད་པ། རང་ཉིད་གཅིག་པུ་ལ་མ་རྒན་སེམས་ཅན་ཐམས་ཅད་ཀྱི་སྡུག་བསྔལ་བྱུང་ན་ཅི་ཡིན། རང་ཉིད་གཅིག་པུ་འཁོར་བ་མཐའ་མེད་ལ་འཁྱམས་ན་ཅི་ཡིན། སེམས་ཅན་གཅིག་འཁོར་བ་ནས་ཐར་ན་དེའི་ངོ་སྐལ་དུ་རང་འཁོར་བ་མཐའ་མེད་དུ་དེའི་བསྐྱིན་པར་བསབས་ཀྱང་མ་རྒན་ལ་དྲིན་ལན་མི་འཁོར་ན། ཉི་མ་ཐལ་ནས་མུན་མ་རུབ་ཀྱི་བར། མ་རྒན་ལ་ཅི་ཕན། རྣམ་པ་ཐམས་ཅད་མཁྱེན་པའི་ཡེ་ཤེས་ལས་གཞན་ནི་ཕན་ཐབས་མི་འདུག །དེ་སྦྱིན་པ་ལ་རང་རེ་ལ་ནུས་པ་ནི་མི་འདུག །དེའི་ཕྱིར་བདག་ཉིད་སེམས་ཅན་གྱི་དོན་དུ་རྫོགས་པའི་སངས་རྒྱས་ཤིག་ཐོབ་ན། མུན་རུབ་ནས་སྲོད་མ་འཁོར་གྱི་བར། བདག་གིས་སེམས་ཅན་ལ་ཕན་འདོགས་པའི་དང་པོར། སེམས་ཅན་མཐའ་མེད་ཀྱི་དོན་དུ་སྙིང་རྗེ་ཐུག་མེད་དུ་བསྐྱེད་ནས་བླ་ན་མེད་པའི་བྱང་ཆུབ་བདག་གིས་ཐོབ་པར་བྱས་ནས་སེམས་ཅན་གྱི་དོན་འབད་མེད་ལྷུན་གྲུབ་ཏུ་འབྱུང་དུས་སེམས་ཅན་ཐམས་ཅད་ལ་རྣམ་མཁྱེན་གྱི་ཡེ་ཤེས་སྦྱིན་ནོ། །ཞེས་ཉིན་ཐུན་བརྒྱད་དུ་བྱེད་པ་བཞིན་མཚན་མོའང་ཐུན་བརྒྱད་དུ་བྱའོ། །དགེ་བ་འདིས་སེམས་ཅན་ཐམས་ཅད་སངས་རྒྱས་མཉན་པ་གྲུབ་ཐོབ་འགྲུབ་པར་གྱུར་ཅིག །དགེ་སློང་མི་བསྐྱོད་པས་སོ། །ཤུ་བྷ་མསྟུ་སརྦ་ཛ་ག་ཏཱཾ། །
ཀུན་རྫོབ་བྱང་སེམས་ཀྱི་ཁྲིད་ཇོ་བོའི་ལུགས་བཞུགས་སོ། །
མ་རྒན་རྣམས་ལ་བཅོས་མིན་སྙིང་རྗེ་ནི། །སྐྱེས་ནས་དེ་དོན་ཇི་ལྟར་བྱེད་པའི་ཚུལ། །ལྷ་དང་བླ་མས་བཀའ་གནང་ཐོབ་པའི་ཕྱིར། །སྙིང་ནས་ཐར་འདོད་རྣམས་ཀྱི་དོན་དུ་བཀོད། །དེ་ལ་ཇི་ལྟར་བརྒྱུད་པའི་ཚུལ་དང༌། གདམས་ངག་དངོས་སོ། །
དང་པོ་ནི། ཕར་ཕྱིན་གྱི་ལམ་རིམ་བསྟན་བཅོས་ཐར་པ་རིན་པོ་ཆེའི་རྒྱན་གྱི་བླ་བརྒྱུད་དམ། ལྷག་པར་ཀུན་རྫོབ་བྱང་ཆུབ་ཏུ་སེམས་བསྐྱེད་པའི་སྒོམ་རིམ་འདི་ནི། ཇོ་བོ་རྗེ་ཆེན་པོ། །དགེ་བའི་བཤེས་གཉེན་ཤ་ར་བ་སྐུ་མཆེད། རྗེ་དུས་གསུམ་མཁྱེན་པ། དེ་ཕྱིན་ཀཾ་ཚང་གི་དོན་བརྒྱུད་བཞིན་ནོ། །ཡང་ན། ཇོ་བོ། འབྲོམ། པོ་ཏོ་བ། གླང་ཐང་པ། རྗེ་དུས་མཁྱེན།
གཉིས་པ་ལ། བྱང་ཆུབ་ཏུ་སེམས་བསྐྱེད་པའི་སྡོམ་པ་ཐོབ་ཅིང་རྒྱུད་ལ་གནས་པ་གཏོང་བྱེད་ཀྱིས་མ་གཏོང་ཞིང༌། ཉམས་བྱེད་ཀྱིས་མ་ཉམས་ཤིང་ཉེས་བྱསཕྲ་མོ་ལའང་ཕྱིར་བཅོས་ཚུལ་བཞིན་བྱེད་པ་དག་ཤེས་རྒྱུད་ལ་འདྲེ་འདྲེར་སེམས་ཅན་གྱི་ཁུར་ཆེན་པོ་བློ་ལ་བཅོས་མིན་དུ་མ་སྐྱེས་ན། འཁོར་བ་སྤྱི་ལྡོག་ནས་བསྒོམ་པ་དང༌། སེམས་ཅན་བྱེ་བྲག་ལ་སྦྱར་ནས་བསྒོམ་པའོ། །དེ་ལ་དང་པོ་ལ་གང་ཟག་སུ་མཉེན་ཅིང་སུ་སྡུག་བསྔལ་ལོ་སྙམ་པའི་སྒོ་ནས་བསྒོམ་པ་ནི། ག་རེ་ན། སྤྱིར་ཤེས་བྱ་ལ་ཤེས་པ་རྒྱུད་ལྡན་གང༌། དེ་ལ་མ་ཉེན་ཅིང་སྡུག་བསྔལ་བ་དེ་སུ་ཞིག་ཅེས་བསམས་པ་ལས། ཤེས་པ་རྒྱུད་ལྡན་ནི། སངས་རྒྱས་དང་སེམས་ཅན་གཉིས་ཏེ། སངས་རྒྱས་ནི་ཡེ་ཤེས་སེམས་ཅན་ནི་རྣམ་ཤེས་རྒྱུད་ལ་ལྡན་པས། ཤེས་པ་རྒྱུད་ལྡན་ནི་དེ་གཉིས་སུ་འདུས་པས། དེ་ལ་སངས་རྒྱས་ནི་འཁྲུལ་པ་ཟད་པས་མ་ཉེན་རྒྱུ་ཅི་ལྟོ། མ་ཉེན་པའི་སྐལ་པ་དེ་སྡུག་གེ་སེམས་ཅན་ལ་བབས་འདུག་པ། འདི་ལ་མགོན་སྐྱབས་ཤིག་འདུག་གེ་གཞིགས་ན་སངས་རྒྱས་བྱང་སེམས་ཀུན་གྱིས་སྐྱབས་མཛད་མོད། དེ་ལྟར་ནའང་སེམས་ཅན་གྱི་འབྱམས་ཀླས་ལུགས། རང་རེ་སེམས་ཅན་གྱི་ཁྲོད་ན་ཡོད་ལུགས་ལ་སེམས་ཅན་སྤྱི་འདི་འཁོར་བ་ལས་མ་ཐར་ན་སེམས་ཅན་རེ་སྒོས་ཐར་གྱིས་འཁོར་བའི་རྒྱ་མཚོ་སྐེམ་པའི་དུས་སྐབས་མེད་ན། བློ་ཆུང་འགའ་ཞིག་ཉན་རང་གི་ཞི་བ་དོན་དུ་གཉེར་རོ། །དེ་ཀུན་ཀྱང་སེམས་ཅན་༼སྤྱིར་ཉན་རང་ལ་ཡང་སྲིད་མེད་པས་སྐྱེ་བ་ཟད་དོ་ཞེས་འབྱུང་ཡང༌། ངན་སོང་ལ་སོགས་པར་ལས་ངན་གྱི་སྐྱེ་བ་མེད་ཀྱང༌། སླར་ཏིང་ངེ་འཛིན་སད་པ་ན་བྱང་ཆུབ་ཆེན་པོ་སྒྲུབ་པའི་ཆེད་དུ་སྐྱེ་བ་མི་ལེན་པ་མ་ཡིན་ཏེ། དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས། འཇམ་དཔལ་གྱིས་གསོལ་པ། བཅོམ་ལྡན་འདས་བསྐལ་པ་རྣམ་པར་སྣང་བ་ཞེས་བགྱི་བ་ཞིག་བྱུང་སྟེ། དེ་ལ་བདག་གིས་ལན་བྱེ་བ་ཁྲག་ཁྲིག་བརྒྱ་སྟོང་ཕྲག་སུམ་ཅུ་རྩ་དྲུག་ཏུ་རང་སངས་རྒྱས་ཀྱི་ཐེག་པས་ཡོངས་སུ་མྱང་ངན་ལས་འདས་སོ། །ཞེས་དང༌། གྲུབ་ཆེན་རིན་པོ་ཆེས། མིང་ཡོངས་སུ་གྲགས་པ་ཀརྨ་པ་ཡང་སྔོན་འདས་པའི་དུས་ན་ཉན་ཐོས་དང་རང་རྒྱལ་བའི་སྐྱེ་བ་བླངས་པའི་གྲངས་ཀྱང་བསམ་གྱིས་མི་ཁྱབ་བོ། །ཞེས་གསུངས་སོ། །ཡང་ཁ་ཅིག་འདི་ནི་སངས་རྒྱས་དང་བྱང་ཆུབ་སེམས་དཔའ་ཉན་རང་གི་ཚུལ་བཟུང་བའི་དབང་དུ་བྱས་སོ་ཞེ་ནའང༌། མཐའ་གཅིག་ཏུ་བརྗོད་པར་མི་ནུས་ཏེ། སེམས་ཅན་གྱི་ཁམས་ནི་སོ་སྐྱེའི་ཡུལ་མིན་པའི་ཕྱིར། མཆན།༽ དུ་གདའ་བས་སེམས་ཅན་ཡིན་ཕྱིན་ཆད་སྒྲིབ་གཉིས་ཟད་པར་མ་སྤངས་ཐར་རྒྱུ་ཅི་ཡོད་གནད་མ་ཤེས་པ་ཡིན། དེས་ན་སེམས་ཅན་སྤྱི་འདི་འཁོར་བ་ནས་ཐར་བའི་ཐབས་འདི་སེམས་ཅན་རེ་རེ་ནས་མ་བྱས་ན་མཐར་སེམས་ཅན་སུས་ཀྱང་བྱེད་མཁན་མི་རྙེད་པས། ༼སེམས་ཅན་ཐམས་ཅད་སངས་རྒྱས་པར་འགྱུར་བས། སེམས་ཅན་ཐམས་ཅད་སངས་རྒྱས་ཀྱི་སར་མི་འཇོག་པའི་སེམས་ཅན་འགའ་ཡང་མེད་ཀྱང་རང་ཅག་འཁོར་བ་དང་ངན་སོང་ན་གནས་པ་དག་རང་གི་མ་རྒན་ལ་རང་གིས་ད་ལྟ་ཉིད་ནས་བྱང་ཆེན་གྱི་ཕན་མ་བཏགས་ན་དེ་སྔོན་ཀྱང་སྒྱིད་སྙོམས་ལ་ཤོར་བ་ལྟར་ད་དུང་ཡང་ཤོར་དོགས་པས་བློ་བརྡེག་པའི་ཆེད་དུ་སེམས་ཅན་དག་གིས་སེམས་ཅན་གྱི་དོན་མི་བྱེད་པར་འགྱུར་བའི་སྲིད་མཐར་བཟུང་ནས་བསྒོམ་པ་ཡིན། མཆན།༽ སེམས་ཅན་སྤྱི་འདི་སྡུག་བསྔལ་གྱི་མནར་ཚབ་ཀྱིས་མ་ཉེན་པ་ཁོ་ནར་བསྐྱལ་ན་བདག་ཁོ་ནའི་མནར་ཚབ་ཅི་དགའ་བར་ཐོང་ཞིག་ན་རང་ལ་སྨོས་ཅི་དགོས། དེས་ན་སེམས་ཅན་སྤྱི་ཇུས་འདི་ཅིས་ཀྱང་གལ་ཆེའོ་ཞེས་བསམ་ཞིང༌། ངག་ཏུ། ཀླུ་སྒྲུབ་ཞབས་ཀྱི་སེམས་བསྐྱེད་ཆོ་གར། ས་དང་ཆུ་དང་མེ་དང་རླུང༌། །རྩི་དང་ནགས་ཀྱི་ཤིང་ལྟ་བུར། །རྟག་ཏུ་སྲོག་ཆགས་ཐམས་ཅད་ཀྱིས། འདོད་དགུ་དཔག་མེད་སྤྱོད་པར་ཤོག །མཐོང་བ་དང་ནི་རེག་པ་དང༌། །ཐོས་པ་དང་ནི་དྲན་པས་ཀྱང༌། །བདག་ནི་སེམས་ཅན་ཐམས་ཅད་ཀྱི། །ནད་རྣམས་གསོ་བར་བགྱིད་གྱུར་ཅིག །ཅེས་འདོན་བསྒོམ་དྲག་ཏུ་བྱ་སྟེ། ད་ནི་སེམས་ཅན་གཅིག་གིས་གཅིག་ལ་ཕན་འདོགས་རེས་ཕྱར་བ་གྲུ་འཇོག་མ་བྱས་ན་སྤྱི་ཇུས་ཤོར་ན་སྒོས་ཇུས་༼འདིའི་སྤྱི་ཇུས་སྒོས་ཇུས་ཞེས་པའང་རང་སངས་རྒྱས་པ་ལ་སེམས་ཅན་ཐམས་ཅད་འཚང་རྒྱ་དགོས་པའི་དོན་མིན་གྱི། སེམས་ཅན་ཐམས་ཅད་མི་དགོས་སེམས་ཅན་གཅིག་སངས་རྒྱས་ན་བདག་དེའི་མལ་དུ་འཚང་མ་རྒྱས་ཀྱང་བློ་ཚིམ་པ་ཞིག་དགོས་མོད། འོན་ཀྱང་རང་རེ་སེམས་ཅན་ཐམས་ཅད་ལ་ཉེ་རིང་ཆེ་བས་རང་གི་གཉེན་འདུན་ལྟ་བུ་སངས་རྒྱས་ན་ཅི་མ་རུང༌། དགྲ་ལྟ་བུ་གང་དགར་ཐོང་སྙམ་པའི་བློ་འགོག་པའི་ཆེད་དུ་སྤྱི་ཇུས་ཤོར་ན་སྒོས་ཇུས་མི་འགྲུབ་པ་གཉེན་པོར་སྦྱོར་བའོ། །མཆན།༽ ཤོར་ཞིང་སྤྱི་ཇུས་གྲུབ་ན་སྒོས་ཇུས་གྲུབ་པའི་དུས་འདིར་སྤྱི་ཇུས་རྒྱ་མི་ཆུང་བ་རེ་མི་བྱེད་རེ་ཞེས་གནས་བོར་བའི་ཆེད་དུ་མལ་ཀམ་ཀམ་བརྒྱ་རེ་བསྡམས་པ་དང༌། སེན་གཅུས་སྙིང་གར་བདུན་རེ་བྱ་ཞིང༌། ཡིད་ལ་དམ་བཅའི་ཁུར་ཆེན་པོ་གདབ་པར་བྱའོ། །སེམས་ཅན་ཐམས་ཅད་མ་དྲིན་ཅན་དུ་བལྟས་ཏེ་བསྒོམ་པ་ནི། མ་འདིས་དང་པོ་མོའི་ལུས་ལ་ཡོད་པའི་དུས་མོ་རང་གི་ལུས་ཀྱི་སྡུག་བསྔལ་ཁྱད་དུ་བསད་ནས་སྐྱོང་ཚུལ་བསམ་གྱིས་གར་ཁྱབ། དེ་ནས་སྐྱེས་པ་ན་ཤ་རུལ་བའི་ནང་གི་འབུ་ལས་ཉམ་ཆུང་བ་ཞིག་ལ་ངའི་བུ་ངའི་བུ་ཞེས་སྔར་རང་གི་ལུས་ལས་ཆད་པར་མ་ཟད། གདོད་མོ་རང་གི་སྟེར་བྱ་དང་དབང་བྱར་ཡོད་ན་ལུས་དང་ལོངས་སྤྱོད་ཕོངས་མེད་དུ་རང་རེ་ལ་བྱིན་པ་ཡིན་ཏེ། ལུས་ཀྱི་དྲོད་ཀྱིས་བསྲོས། ནུ་ཞོ་བསྣུན། ཟས་བསྙོད། མི་གཙང་བ་ལག་པས་ཕྱིས། ནའམ་ཤི་ཡིས་དོགས་ནས་རིམ་གྲོ་སོགས་ནུས་ཚད་བྱས། མིག་གི་ལྟ་ལུགས། མིང་ནས་འབོད་ལུགས་ཙམ་ལའང་བརྩེ་གདུང་ཅི་འདྲ་ཞིག་ཡོད། རང་ཆེར་སྐྱེས་པ་ནའང་མོ་རང་གི་ཟས་གོས་སྤྱད་དུ་མ་བྲ་བའི་གནས་ལོངས་སྤྱོད་དང་བཅས་པ་དེ། ༼མདོར་ན་སྟེར་བྱར་ཡོད་ན་གླིང་བཞི་ལ་ཆེ་རྒྱུ་མེད་པ་དང༌། གོ་སར་འཇོག་རྒྱུ་ཡོད་ན་བརྒྱ་བྱིན་དང་ཚངས་པའི་གོ་ས་ཡང་ཆེ་རྒྱུ་མེད་སྙམ་སྟེ་ཕོངས་པ་མེད་པར་བྱིན་པ་ཡིན། མོ་རང་གི་སྲོག་ལྟོས་མེད་དུ་བྱས་ནས་རང་རེ་བསྐྱེད་པ་ཡིན། མཆན།༽ རང་རེ་ལ་ཙེན་གྱིས་སྟེར་བ་ཨ་ཅང་ཆེ་བར་མ་ཟད། མོ་རང་ལས་བརྒྱ་འགྱུར་འབུམ་འགྱུར་དུ་བུ་གཅེས་པར་བྱས་ཏེ། བུའི་སྔོན་དུ་མོ་རང་འཆི་བའི་སྨོན་ལམ་འདེབས་པ་ལ་སོགས་པའི་སྒོ་ནས་བསྐྱངས་ཚུལ་ལ་བལྟས་ན། ང་ལ་བརྩེ་བས་བསྲན་བཟོད་བརླག་པའི་མ། །ཤ་ཚ་སྲོག་དབུགས་གྲངས་མེད་ཆད་པའི་མ། །བསམ་པས་དྲན་རྒྱུ་བུ་ལས་མེད་པའི་མ། །ང་དོན་མ་གཏོགས་བྱེད་པ་བྲལ་བའི་མ། །ཞེས་དྲག་བསྐུལ་དུ་བྱ་ཞིང་བསྒོམ་མོ། །
བླུན་པོའི་རྣམ་རྟོག་ཚར་གཅོད་པའི་སྒོ་ནས་བསྒོམ་པ་ནི།
ཁ་ཅིག་སེམས་ཅན་ཐམས་ཅད་མ་ཡིན་པར་བསྒོམ་པས་སྙིང་རྗེ་དེ་ཙམ་དུ་སྐྱེ་གར་འོས། དེ་ལྟ་ལུགས་གཅིག་ནས་ཡིན་ཀྱང༌། ལྟ་ལུགས་གཅིག་ཏུ་ན་སེམས་ཅན་ཐམས་ཅད་ཀྱིས་བདག་ལ་གནོད་པ་འབའ་ཞིག་བསྐྱལ་བའི་དགྲ་ཡིན་པས་དགྲ་ལ་ཞེ་སྡང་བསྐྱེད་པའི་ཡུལ་ཡིན་ལོ། །དེ་རྩ་བ་ནས་མ་གོ་བ་ཡིན་ཏེ། མོས་ངེད་རང་ལ་དགྲ་བྱེད་པ་དེ་སུས་ལན་ལྟ་དགོས་པ་ཡིན། ངེད་རང་གི་མ་དྲིན་ཅན་དེ་ཙམ་དུ་ཡིན་པ་ལ། མ་ཡི་ལུས་ལ་བརྡེགས། ལོངས་སྤྱོད་འཕྲོགས། ཆུང་མ་ལ་ལོངས་སྤྱོད། མོ་རྣམས་ཀྱི་ཤ་ཁྲག་རུས་པ་ཚུན་བཙན་ཐབས་སུ་ཟོས་པས་ཉམས་ཆུང་མོ་དགྲར་མི་འགྱུར་ཀ་མེད་དུ་བཅོས་པའི་སྙིང་རྗེའི་གནས་ཞེ་སྡང་གིས་འདི་ལྟར་སྡུག་བསྔལ་དུ་འཇུག་ཅེས་རང་ལ་ཁྲེལ་ཆེར་གདབ་བོ། །
ཡང་ཁ་ཅིག ངེད་རང་ལ་མོ་རང་རྣམས་ཀྱིས་དེ་ལྟར་ཚུར་བྱས་པ་མིན། ཕར་བྱས་པ་མེད་སྙམ་ནས་ཚུར་བྱས་པ་དེ་ཕར་བྱས་པ་དེས་མ་འོས་དྲགས་པའི་ལས་ཀྱི་རྣམ་པར་སྨིན་པའི་ཆད་པ་གཞན་གྱིས་བཅད་མ་དགོས་པར་ས་ཐིག་དང་གནམ་ཐིག་འཕྲོད་པའི་རྒྱུ་འབྲས་མི་བསླུ་བས་བདེན་མོ་ལ་ཡོད་པ་ཡིན། འདི་ཡི་ཉེས་པའང་རང་ལ་ཐུག །མ་རྒན་ཉམ་ཆུང་སྡང་བའི་ཡུལ་དུ་བྱས། །བསད་བཅད་མནར་བའི་ལས་འབྲས་མི་བསླུ་བས། །བཟློག་མེད་རྣམ་སྨིན་རང་མགོར་ལྷུང་ན་ཡང༌། །ད་དུང་འགྱོད་པ་མེད་པའི་སྙིང་སྲན་ཅན། །ཞེས་འདོན་སྒོམ་རྒྱུད་ལ་ཅི་འདྲེས་བྱའོ། །
མ་རྒན་བླུན་པ་ལ་བསམ་པའི་སྒོ་ནས་བསྒོམ་པ་ནི།
མ་རྣམས་རང་རེ་བུ་རྣམས་ལ་ཕན་ནི་འདོགས་འདོད། འདོགས་པའི་ཐབས་ནི་མི་ཤེས། དཔེར་ན་དམིགས་རྣམ་འཆར་སླ་བས་རང་བྱེའུ་ཞིག་ལ་སྐྱེས་པའི་སྐབས་ཀྱི་བྱི་རྒན་ཞར་མ་རྐང་འཐེང་སྒྲོ་བྱི་མོས་འབུ་རང་རེ་ལ་བསྐྱལ་བའི་སྡིག་པ་དེ་གཅིག་པུས་བྱིའུ་ང་གཏན་ཐར་མེད་དུ་བྱས་པར་མ་ཟད། བྱེའུ་རྒན་མོ་མ་སྐྱེ་རེས་དེ་གཅིག་པུ་ནས་མངོན་མཐོ་ངེས་ལེགས་ཀྱི་གཏན་འདུན་རྩ་བ་ནས་འཆུགས་སོང༌། དེས་ན་བྱེའུ་མ་བུ་ངེད་རང་གཉིས་གཅིག་པུས་མཚོན་ནས། མ་རྒན་རྣམས་ཀྱིས་རང་རེ་བུའི་དོན་དུ་སྡིག་པ་བསགས་ནས་ཁམས་གསུམ་གྱི་འཁོར་བར་འཁྱམས་པ་ཡིན་པས། སེམས་ཅན་ཐམས་ཅད་འཁོར་བ་དང་ངན་སོང་ན་འཁྱམས་པའི་གྱོད་ཀྱི་རྩ་བ་འུ་ཅག་ལ་ཐུགས་འདུག་སྙམ་ནས། ངག་ཏུ། མ་རྒན་ཐམས་ཅད་འཁོར་བར་འཐེན་པ་ཡི། །སྲང་གི་གཏིང་རྡོ་ལྟ་བུའི་སྐྱེས་བུ་དེ། །འུ་བུ་ལགས་པས་མ་རྒན་ཇི་སྙེད་ལ། །དྲིན་ལན་གནོད་པས་བསྐྱལ་ལོ་ང་ཡི་མ། །ཞེས་རྒྱུད་ལ་ཅི་འདྲེར་བསྒོམ།
མ་རྒན་སྨྱོ་ཚུལ་ལ་བསམ་ཏེ་བསྒོམ་པ་ནི།
ད་ལྟ་སེམས་ཅན་ཁ་ཅིག་གིས་རང་རེ་གནོད་པ་བསྐྱལ་འདུག །དེའང་མ་རྒན་རྣམས་ཀྱིས་བུ་ལ་བུར་ཤེས་པའི་དྲན་པ་ཉོན་མོངས་པ་གཏི་མུག་གིས་ཉམས་ཤིང་བསླད། རྗེད་ངས་ཀྱིས་བརྗེད་དེ་དགྲར་ལྟ་བ་ནི་ཤེས་པ་རང་བཞིན་དུ་གནས་པ་མ་ཡིན་པས། དེའི་ལན་དུ་མ་ཡི་འཁྲུལ་ཚུལ་ཇི་ལྟར་འདུག་ནའང༌། སྙིང་རྗེའི་ཡུལ་མ་གཏོགས་དེ་ལ་སྡང་ཡུལ་དུ་བྱས་ཏེ་རྒོལ་ན། ཆེ་སྟེ་བསད་ན་མ་བསད་པའི་མཚམས་མེད། ཆུང་སྟེ་ནོར་འཕྲོག་ན་མའི་ལོངས་སྤྱོད་འཕྲོག་པ་ཡིན་ལ། རྒོལ་བ་ཙམ་གྱིས་མ་ལ་རྒོལ་བ་ཡིན་ཀྱང་རང་ཅག་ད་ལྟ་ཤི་ན་ཁོའི་བུར་སྐྱེ་བའང་སྲིད་ངེས་པས་རང་གིའང་ལོངས་སྤྱོད་ཉམས་པར་འགྱུར་ན། བསམ་པ་འདི་འདྲ་ཞིག་གི་༼མདོར་ན་གཞན་ག་ནའང་ཕུན་སུམ་ཚོགས་པ་ཞིག་འདུག་ན་རང་རེ་དགེ་བ་ལེགས་པར་སྤྱད་ན་གཞན་གྱིས་བསྒྲུབ་པའི་ལུས་ལོངས་སྤྱོད་ཕུན་ཚོགས་ཀྱང་ཐོབ་པས། གཞན་མ་རྒན་གྱིས་བསྒྲུབ་པའི་ཕུན་ཚོགས་ཐམས་ཅད་རང་རེ་བུའི་ལག་ཏུ་མི་འོང་ཀ་མེད་པ་ཡིན། འདིའང་མ་ལ་ཡོད་ན་བུ་ལ་འོང་བའི་འཇིག་རྟེན་གྱི་བདེ་འབྱོར་ལ་རེ་བ་ཡིན། མ་རྒན་ནམ་མཁའི་མཐའ་མཉམ་ལ་བདེ་ལེགས་ཀྱི་ཕུན་ཚོགས་བྱུང་ན། མཁའ་མཉམ་གྱི་བུ་ལའང་བདེ་ལེགས་ཀྱི་ཕུན་ཚོགས་འབྱུང་བས་དེ་ལ་དགའ་བ་བསྒོམ་རིགས་པའོ། མཆན།༽ སྒོ་ནས་ཕུགས་ཀྱི་གནད་རིག་པའི་འདུ་ཤེས་རྒྱ་མ་ཆུང་བ་རེ་བསྐྱེད་དགོས་སོ། །མ་རྒན་འཁྲུལ་པ་བུ་ཡིས་མི་བཟོད་ན། །བུ་ལས་གཞན་པ་སུ་ཡིས་བརྩེ་བར་བྱེད། །མ་ཡིས་འབར་བཏགས་བུ་ཡིས་མི་ཐེགས་ན། །བུ་ཡི་བྱས་ཤེས་སུ་ལ་བཟོ་བར་བྱེད། །༼སྤྱིར་དགེ་སྡིག་བསགས་པའི་ཡུལ་ཕ་མ་ལས་གཉན་པ་མེད་པར་བཤད། དེའང་ཕ་མ་དྲིན་ཆེ་བས། མཁན་སློབ་སངས་རྒྱས་བྱང་སེམས་རྣམས་དང་ཁྱད་མེད་པར་རང་རེ་ལ་ཡུལ་གཉན་པར་མཉམ་པ་ཡིན། འོ་ན་དངོས་ཀྱི་ཕ་མ་དེ་གཅིག་པུར་མ་ཟད་སེམས་ཅན་ཐམས་ཅད་ཕ་མ་ཡིན། སེམས་ཅན་ཐམས་ཅད་རང་རེ་ལ་དྲིན་ཆེ་ཚུལ་ཡང༌། རང་རེ་འཚང་རྒྱ་བ་སེམས་ཅན་ཐམས་ཅད་ལ་བརྟེན་ནས་འཚང་རྒྱ་བས་དྲིན་ཆེ། དེའང་ཇི་ལྟར་ན་རང་རེ་འཚང་རྒྱ་བ། སྔར་སངས་རྒྱས་པའི་སངས་རྒྱས་རྣམས་ཀྱི་རང་རེ་འཚང་རྒྱ་བའི་ལམ་བསྟན་པས། རང་རེས་དེའི་རྗེས་སུ་ཞུགས་པས་འཚང་རྒྱ་བ་ཡིན། འོ་ན་སྔར་བྱོན་པའི་སངས་རྒྱས་དང༌། དུས་གསུམ་དུ་བྱོན་པའི་སངས་རྒྱས་རྣམས་འཚང་རྒྱ་ཚུལ་ཇི་ལྟར་ཞེ་ན། སངས་རྒྱས་ནི་བྱང་ཆུབ་སེམས་ལས་འཁྲུངས། བྱང་ཆུབ་སེམས་ནི་ལྷག་པའི་བསམ་པ་ལས་འཁྲུངས། ལྷག་པའི་བསམ་པ་ནི་བདག་ལས་གཞན་གཅེས་འཛིན་གྱི་བློ་ལ་ཟེར། དེ་ནི་སེམས་ཅན་ཐམས་ཅད་ལ་རིས་མེད་པར་བྱམས་པ་དང་སྙིང་རྗེ་ལས་འཁྲུངས། དེ་ནི་བྱས་པ་ཤེས་ཤིང་དྲིན་བཟོ་བ་ལས་འཁྲུངས་དེ་ནི་འཁོར་བའི་སེམས་ཅན་ཐམས་ཅད་ཕ་མ་ཡིན་པར་རིས་མེད་པར་ཤེས་པ་ལས་འཁྲུངས། དེ་ནི་རྩ་བའི་མ་མཚན་ཉིད་པས་ཐོབ་ནས་འོང༌། རྗེས་མཐུན་པ་སོ་སྐྱེ་ལ་བརྩིར་བཏུབ། མཆན་གྱི་མཆན། དྲིན་ཆེ་བའི་རྟགས་ལས་འཁྲུངས་པས་རྒྱུ་འབྲས་རྟེན་འབྲེལ་བདུན་པ་འདི་ལ་བློ་ལེགས་པར་འབྱོངས་ན་བྱང་ཆེན་གྱི་ཡོན་ཏན་ཐམས་ཅད་འབད་མེད་དུ་འོང་ངེས་སོ།༽ ཅེས་རྒྱུད་ལ་ཅི་འདྲེ་འདྲེར་བསྒོམ་མོ། །དེས་ན་རྒྱུད་ལ་ཅི་འདྲེར་མ་བསྒོམས་ན་ཡབ་ཡོབ་གྱིས་མི་འོང༌།
མའི་སྡུག་བསྔལ་བསམས་ནས་བསྒོམ་པ་ནི།
མ་རྒན་རྣམས་ཀྱིས་ལུས་དམྱལ་བ་ན་དམྱལ་མེས་བཟོད་མེད་དུ་བསྲེག་གོ། དམྱལ་བའི་གྲང་རེག་གིས་མ་རྒན་རྣམས་ཀྱི་ལུས་རྡུལ་ཕྲ་རབ་ཏུ་བྱེད་དོ། །མ་རྒན་རྣམས་ཡི་དྭགས་སུ་སྐྱེས་ན་བསྐལ་མང་དུ་ཆུ་ཐིགས་ཀྱི་མིང་ཙམ་ཡང་མི་ཐོས། ལུས་ཀྱི་ནང་ཁྲོལ་ཐམས་ཅད་ནི་འབར། དུད་འགྲོར་སྐྱེས་ན་མི་དང་དུད་འགྲོ་འབྱེད་པའམ་སྟེ་སྣང་མུན་ཙམ་ཡང་མི་འབྱེད་པར་བླུན། དེར་མ་ཟད་རང་མ་གཏོགས་སེམས་ཅན་གང་མཐོང་ཕལ་ཆེ་བ་གཤེད་མ་ཁོང་ལག་གཏོང་བ་སོགས་ཀྱིས་གནོད་ཅིང་འཚེ་བས་སྡུག་བསྔལ་ལ་སྦྱོར་བའི་དགྲ་མཐའ་ཡས། སྔར་བྱས་ཀྱི་ལས་ཀྱི་འབྲས་བུ་ལས་བྱུང་བའི་སྡུག་བསྔལ་འདི་མི་ཐེག་དབང་མེད་དུ་བབས་པའི་ཁར་ད་དུང་ཚེ་རབས་ཕྱི་མ་ཕན་གྱི་སྡུག་བསྔལ་གྱི་རྒྱུ་ཉོན་མོངས་དར་དྲགས་པའི་རྒྱུན་ལ་སྤྱོད་པའི་སྡུག་བསྔལ་ལས་ཐར་བའི་སྐབས་མི་སྲིད། ཉོན་མོངས་ཀྱི་རྩ་བ་ཡང་ཡུལ་ལ་རྨོངས་ཏེ་ཆགས་པས་འཁྲིག་པའི་ཚོར་བ་དོན་དུ་གཉེར་ལ། དེའི་དབང་གིས་བུ་དང་བུ་མོ་བསྐྱེད་ནས་བུ་བུ་མོས་མ་རྒན་ལ་ཚེ་འདིར་ཕན་དུ་རེ་སྟེ། བུའི་དོན་དུ་མས་ལས་ཉོན་བསགས་པས་མ་ལ་ཕན་པ་ལྟ་ཞོག མ་རྣམས་ཀྱི་ཚེ་འདི་ཕྱི་བར་གསུམ་གྱི་ཕན་བདེ་བཅོམ་ཞིང་གནོད་པ་འབའ་ཞིག་ཏུ་སོང་འདུག་གོ། ༼བུ་དང་བུ་མོ་བསྐྱེས་པའི་ཆེད་་དུ་བྱས་པའི་ལས་ཉོན་ཐམས་ཅད་མ་རྒན་འཁོར་བར་འཁྱམས་པར་བྱེད་པའི་རྒྱུ་འབའ་ཞིག་གོ། །མཆན།༽ གནོད་པ་བསྐྱལ་བར་མ་ཟད་གནོད་ཀྱང་ཐུབ་འདུག་པས་མ་འདི་རྣམས་བྱི འུ་ཕྲུག་གུ་བྱིས་པ་བསམ་མེད་ཀྱི་ལག་ཏུ་བརྒྱབ་པ་བཞིན་སོང་འདུག་པས་ཇི་ལྟར་བྱ། སྡུག་བསྔལ་དར་དྲག་མྱོང་བ་ང་ཡི་མ། །མགོན་མེད་གཅིག་པུར་ལུས་པ་ང་ཡི་མ། །བུ་མང་ཕན་འདོགས་མེད་པ་ང་ཡི་མ། །ཟད་མེད་མཁའ་དང་མཉམ་པ་ང་ཡི་མ། །ཞེས་རྒྱུད་ལ་ཅི་འདྲེར་བསྒོམ།
མ་མང་ཞིང་མ་ཡི་སྤྱོད་པ་ལ་བཅོས་མེད་དུ་སོང་བར་བསྒོམ་པ་ནི།
མ་བརྒྱ་སྟོང་ནི་མིན། དུང་ཕྱུར་ནི་མིན། ཡུལ་ཕྱོགས་གཅིག་ན་ནི་མིན། དུས་གཅིག་ན་ནི་མིན། ཞིང་རབ་འབྱམས་ན་མ་རབ་འབྱམས། མ་རབ་འབྱམས་ཤིང་སྡུག་བསྔལ་རབ་འབྱམས། སྡུག་བསྔལ་རབ་འབྱམས་ཤིང་བུ་ཡིས་བཟོད་བླགས་འདུག་གེ།
འོ་ན་མ་འདི་རྣམས་རང་གཞན་ལ་གཏན་བདེ་སྒྲུབ་པའི་བསམ་པ་ཡོད་པ་རེ་ཡིན་ན་ཅི་འདྲ་བྱས་ཀྱང་ཆོག་སྟེ། མ་རིག་པའི་དབང་གིས་བསམ་མེད་ཤ་སྟག་ཏུ་སོང་བས། དུག་ཤེས་བཞིན་དུ་ཟ། མེ་འོབས་མཐོང་བཞིན་དུ་འབོགས། ཉེས་སྤྱོད་ཡིན་བཞིན་དུ་སྤྱོད། འདོར་ལེན་ཤེས་བཞིན་དུ་མི་འཛེམ། ལས་འབྲས་བསླུ་མེད་གོ་བཞིན་དུ་༼འདིའི་གོ་བ་དང་ཤེས་ཟེར་བ་ཡང་ཡིད་ཆེས་མ་སྐྱེས་པའི་ཐོས་ལོའི་དབང་དུ་བྱས་པ་ཡིན་གྱི། ཡིད་ཆེས་སྐྱེས་པའི་གོ་བ་ཤེས་ན་འདོར་ལེན་མི་བྱེད་ག་ལ་སྲིད། མཆན།༽ ཁྱད་དུ་གསོད་པ་འདི་འདྲ་ལ་བལྟས་ན་ཡང་རང་རེའི་བསམ་བཟང་རེ་བྱས་ཀྱང་བཅོས་ཐབས་དཀའ་མོར་གདའ་ཞེས་བསམ་ཞིང་མཐེ་བོ་ཁར་བཅུག་ནས་གཞིག་འབྲེལ་མང་དུ་བྱས་ཏེ། ངག་ཏུ། འབྱམས་ཀླས་མ་ནི་ཤིན་ཏུ་བཅོས་པར་དཀའ། །བསླབ་བྱ་བསླབས་ཀྱང་དང་ལེན་ཇི་ལྟར་ཡོང༌། །དོ་གལ་བསྐྱེད་ཀྱང་རང་ལ་ནུས་པ་མེད། །མ་རྒན་དོན་དུ་མོས་ཀྱང་བསྒྲལ་བར་དཀའ། །ཞེས་བརྗོད། དེ་ལྟར་ནའང་མ་རྒན་ལ་བཅོས་མིན་༼བཅོས་མིན་ནི་རང་གི་སྒོམ་པ་ལ་མ་ལྟོས་པར་ངམ་ངམ་ཤུགས་ཀྱིས་འབད་མེད་དུ་བློ་ལ་སྐྱེ་བའོ། །འོ་ན་སེམས་ཅན་ཐམས་ཅད་མ་རྒན་དུ་མཐོང་བའི་བཅོས་མིན་གྱི་སྙིང་རྗེ་སྐྱེས་པའི་ཚེ་མི་དགེ་བ་ལ་མི་འཇུག་པ་ནི། དེ་ལྟར་སྤྱོད་ན་རང་ངན་སོང་དུ་འགྲོ་བའི་རྒྱུར་རིག་སྟེ། སྡིག་ཆེ་ནས་སེམས་ཅན་ལ་གནོད་པའི་མི་དགེ་པ་ལ་མི་འཇུག་པ་མ་ཡིན། འོ་ན་སེམས་ཅན་ཐམས་ཅད་ཕ་མར་མཐོང་ནས་དེ་ལ་གནོད་པར་བྱེད་པའི་མི་དགེ་བ་ལ་འཇུག་པ་ཤས་མ་བཟོད་ནས་གནོད་པར་བྱེད་པ་ལ་མི་འཇུག་པ་ཡིན་ཏེ། བུས་མ་བསོད་དམ། བུས་མ་ལ་རྐུའམ། རྫུན་གྱིས་མགོ་བསྐོར་རམ། ཕྲ་མས་དཀྲུགས་ནས་འཐབ་ཏུ་འཇུག་གམ། དེ་ལྟ་བུ་བྱེད་རིགས་པའི་སྐབས་མེད་པས་དེ་ལ་མི་འཇུག་པ་ཡིན་ནོ། །ཡང་སེམས་ཅན་ཐམས་ཅད་ལ་ཕན་འདོགས་པའི་དགེ་བ་དེ་རང་ལ་བདེ་སྐྱིད་ཀྱི་བསོད་ནམས་ཕུན་ཚོགས་འོང་བར་རིག་ནས་སེམས་ཅན་ཐམས་ཅད་ལ་ཕན་འདོགས་པ་མ་ཡིན་གྱི། སེམས་ཅན་ཐམས་ཅད་མ་རྒན་དུ་མཐོང་ནས་ཕན་མི་འདོགས་པ་ཤས་མ་བཟོད་ནས་ཕན་འདོགས་པའི་དགེ་བ་ལ་འཇུག་པ་ཡིན་ཏེ། མ་དྲིན་ཅན་ལ་བུས་ཕན་མི་འདོགས་ན་སུས་འདོགས་པས། རང་ཁོ་ནས་འདོགས་པའི་ཕྱིར་དུ་དེ་ལ་འཇུག་པ་ཡིན་ནོ། །དེས་ན་སེམས་ཅན་ཐམས་ཅད་འཁོར་བ་ལས་ཐར་ཐབས་ལ་སེམས་ཅན་ཐམས་ཅད་བདེ་ན། ང་སྡུག་ནའང་སྡུག་སྙམ་པ་དེ་བླང་བྱ། རང་བདེ་ན་སེམས་ཅན་ཐམས་ཅད་སྡུག་ནའང་སྡུག་སྙམ་པ་དེ་སྤང་བྱའོ། །མཆན།༽དུ་སྙིང་རྗེ་མི་སྐྱེ་ཀ་མེད་དུ་གདའ་འོ། །
མ་རྒན་གྱི་འདུན་གྲོས་ལ་བསམས་ཏེ་བསྒོམ་པ་ནི།
སེམས་ཅན་ཐམས་ཅད་སྤྱི་བོར་འཕགས་པ་སྤྱན་རས་གཟིགས་ཕྱག་སྟོང་སྤྱན་སྟོང་རེ་བསྒོམ་ཞིང༌། འདི་ལྟར་བསམས་མོན་དགུ་སྐོར་དུ་བཏང་ཡང༌། ངའི་ཕ་མ་ཁྱོ་ཤུག་ཚ་ཞང་བུ་དང་བུ་མོ་བཅས་པ་འདི་རྣམས་ཀྱི་འདུན་མ་གཏིང་ཉེས། གྲོས་ཕུགས་རྩད་རུལ་དུ་སོང་བས་ཅི་འདྲ་དྲག་ཅེས་འཕགས་པ་ལ་གསོལ་བ་འདེབས་ཏེ། སེམས་ཅན་དོན་ལ་འཕགས་མཆོག་མཚན་ནས་འབོད། །སྙིང་རྗེ་སྐྱེ་ཕྱིར་འཕགས་མཆོག་ཐུགས་རྗེ་བསྐུལ། །བྱེད་པ་ཐམས་ཅད་དེ་ཡི་ཆེད་དུ་བགྱི། །དགེ་བ་ཐམས་ཅད་དེ་ཡི་དོན་དུ་བསྔོ། །ཕ་མའི་འདུན་ཇུས་འདི་ལྟར་སོང་ན་ཡང༌། །བ་སྤུ་མི་གཡོའི་སྙིང་རིང་བདག་ཅག་ལ། །བྱམས་དང་སྙིང་རྗེ་བཅོས་མ་མ་ཡིན་པ། །རྒྱུད་ལ་སྐྱེད་པར་མཛོད་ཅིག་ཐུགས་རྗེ་ཅན། །ཅེས་འདོན་སྒོམ་དྲག་ཏུ་བྱའོ། །
མ་དགྲ་ལག་ཏུ་ཤོར་བའི་ཚུལ་གྱིས་བསྒོམ་པ་ནི།
ངའི་ཕ་མ་བུ་ཚ་ཁྱོ་ཤུག་དང་བཅས་པ་འདི་སེམས་ཅན་དུ་སྟོན་པ་དང་སྟོན་པ་མ་ཡིན་པའི་འབྱུང་བ་དང་འབྱུང་འགྱུར་ལས་བྱུང་བའི་གནོད་བྱེད་དགྲ་སྟོབས་པོ་ཆེའི་ལག་ཏུ་ཉི་མ་རེའམ་སྐད་ཅིག་རེ་ཐར་དུས་མེད་པར་ཐོག་མེད་ཀྱི་འཁོར་བའི་དུས་ནས་ཤོར་སོང་སྙམ་སྟེ་སྙིང་གས་པ་ཙམ་དུ་བསྒོམ། དེ་ལྟར་ནའང་ང་འདི་འདྲ་ལ་སྙིང་རྗེ་མི་བཟོད་པར་ཤ་ཚའི་བསམ་བློ་སྐད་ཅིག་ཀྱང་སྐྱེ་མི་སྲིད་པར་འཁྲིག་པ་དང་ཟས་གོས་ཙམ་ལ་སེམས་པ་ཞེས་བསམས་ནས། བྲང་ལ་ཁུ་ཚུར་དྲག་བསྣུན་སུམ་བརྒྱ་ལས་མི་ཉུང་བ་དང་སྤྱི་བོར་ཐལ་མོ་བརྒྱབས་ཏེ། ཕ་མ་གསོན་སྲེག་བྱེད་པ་མཐོང་བཞིན་དུ། །ཁུ་འཕྲིག་ཅུང་ཟད་ཙམ་ཡང་མི་སྐྱེ་བར། །བུ་གླེན་བོང་བུ་འདྲ་ཁྱོད་ཅི་འདྲ་བྱུང༌། །སྙིང་གིས་བཟོད་པར་ཕོད་དམ་དབྱངས་ཅན་བཟང༌། །ཞེས་འདོན་སྒོམ་བྱའོ། །མ་རྒན་དང་འགྲོགས་ཡུན་རིང་བའི་ཚུལ་གྱིས་བསྒོམ་པ་ནི། ད་ལྟ་ཁྱོ་ཤུག་ལོ་རེ་ལོ་གཉིས་སུ་སྦྲེལ་བ་ལ་རྩེ་བྱམས་ཅི་ཙམ་འདུག །དུད་འགྲོ་ལོ་གཉིས་གསུམ་རེ་འགྲོགས་ན་གཏན་གྱེས་སུ་མི་བཟོད་པར་གདའ་ན། དེ་ཡང་ཕན་ཚུན་བྱམས་པས་འགྲོགས་པའི་དྲན་ཤེས་མ་བརྗེད་པ་ཡིན། ཐོག་མེད་ཀྱི་མ་རྒན་འདི་རྣམས་དང་དེ་ཙམ་དུ་འགྲོགས་པ་ཁོ་ནར་མ་ཟད། འདི་རྣམས་ཀྱི་སྡུག་བསྔལ་མྱོང་བར་དམིགས་པ་ཡང་ཐུན་མོང་དུ་སྣང་དགོས་པ་དབང་པོའི་ཡུལ་དུ་ལྷམ་མེ་བར་གདའ་ན། འདི་རྣམས་ཕན་ཚུན་བྱམས་བརྩེ་སྐྱེ་བ་དང་མཛའ་བཤེས་ཀྱི་བློ་མི་སྐྱེ་བ་ནི་མ་རྒན་ཡིན་པ་དང་དེ་ལྟར་འགྲོགས་པའི་དྲན་ཤེས་བརྗེད་པ་ཡིན། དེ་ལྟར་བརྗེད་པའི་མ་རྒན་གྱི་སྡུག་བསྔལ་འདི་སེམས་ཐོག་ཏུ་རེ་ལྕི་ན། དེས་ན་འཁོར་བ་ཐོག་མེད་ནས་འགྲོགས་པའི་གྲོགས་པོ་མ་རྒན་མའི་སྡུག་བསྔལ་མཐོང་བས་རྐྱེན་བྱས་ཏེ། རྣོན་པོའི་མཚོན་གྱིས་འབིགས་པའི་ཚོར་བ་དང༌། །དྲག་པོའི་མེ་ཡིས་བསྲེགས་པའི་གདུང་བ་དང༌། །རྩུབ་པོས་ལུས་ཀྱི་ཤ་ཁྲག་དམྱལ་བ་དང༌། །གྲང་བས་ཉེན་པས་ཤ་རུས་བྱེར་བ་དང༌། །ན་ཚ་དྲག་པོས་ཤེས་པ་བརྒྱལ་བ་དང༌། །ཆོ་ངེ་འདེབས་ཀྱང་ཐོན་པར་མི་ནུས་ཤིང༌། །བཞིན་རས་བསྡུད་པའི་རྣམ་འགྱུར་ཉམ་ཐག་པ། །ལུས་ལ་མི་གཙང་བ་ལས་ལོད་པ་ཡི། །ཕོངས་མེད་བཀོལ་སྤྱད་དྲག་པོའི་སྡུག་བསྔལ་ལ། །བརྩེ་བས་སྐྱོབས་ཤིག་ཐུགས་རྗེའི་ཕྱག་གིས་ཟུངས། །ཞེས་བརྗོད་ཅིང་འདོན་སྒོམ་དྲག་ཏུ་བྱའོ། དེས་སྤྱི་ལྡོག་ནས་བསྒོམ་པའི་དམིགས་པ་དགུ་སོང༌།
གཉིས་པ་ལ། ངན་སོང་ལ་བསྒོམ་པ། མིའི་འགྲོ་བ་དང་འདོད་ལྷ་ལ་བསྒོམ་པ། ཁམས་གོང་མ་ལ་བསྒོམ་པ། ཉན་རང་ལ་བསྒོམ་པའོ། །དང་པོ་ནི།
ཚ་དམྱལ་བརྒྱད་གྲངས་དམྱལ་བརྒྱད་ཉི་ཚེ་ཉེ་འཁོར་བ་དང་བཅས་པའི་སྡུག་བསྔལ་བསམས་ནས་སྙིང་རྗེ་ཆེན་པོ་བསྐྱེད་དེ། དེའི་དོན་དུ་དམྱལ་བའི་གནས་སོ་སོ་ནས་སེམས་ཅན་དེ་རྣམས་ཐར་པ་དང་བྱང་ཆུབ་ཆེན་པོ་ཐོབ་པའི་སྨོན་ལམ་གདབ་ཅིང༌། ལྷག་པར་དམྱལ་བའི་སྡུག་བསྔལ་དེ་རྣམས་རེ་རེ་བཞིན་རྣམ་པ་གསལ་བ། ཡིད་ཆེས་ངེས་པ། བློ་ཤུགས་དྲག་པོ་དང་བཅས་ཏེ་དེའི་སྡུག་བསྔལ་གྱིས་སེམས་ནི་མི་བཟོད་པ་སོང་སོང་གི་བར་དུ་བསྒོམ་པར་བྱ། ལྷག་པར་རང་གི་དངོས་ཀྱི་ཕ་མ་མཆེད་གྲོགས་སྙིང་གང་ཉེ་བའི་ཚེ་འདས་ཉེས་པར་སྤྱོད་པ་ལ་གོམས་པ་ཤི་བ་རྣམས་ངེས་པར་དམྱལ་བ་ཆེན་པོ་རྣམས་སུ་སྐྱེས་ཡོད་སྙམ་དུ་དེའི་སྡུག་བསྔལ་མི་བཟོད་བཟོད་དུ་བསྒོམ། ད་ལྟའང་རང་གང་ཉེ་བའི་ཚེ་ལྡན་ལོག་པར་སྤྱོད་པས་གཡེངས་པ་རྣམས་ལ་འདི་རྣམས་ཀྱང་ངེས་པར་དམྱལ་བར་འགྲོ་ངེས་སྙམ་སྟེ་ཤ་ཚས་སྡོད་མི་བཟོད་པ་ཙམ་དུ་བསྒོམ། དེར་མ་ཟད་རང་གིས་གཞན་ལ་བསད་པ། བརྐུས་པ། མི་ཚངས་པ་སྤྱོད་པ། རྫུན་སྨྲས་པ་ལ་སོགས་པས་བདག་ཉིད་ཉམས་པས་མ་ཟད། སེམས་ཅན་གཞན་དེ་དག་ཀྱང་བདག་ལ་བརྟེན་ནས་སྡིག་པ་འཕེལ་བས་དེ་རྣམས་ཀྱང་ངན་སོང་ན་འགྲོ་བས་དེའང་ངས་ལན་སྙམ་དུ་དྲག་སྒོམ་བྱའོ། །གཞན་ཡང་ང་དང་མ་འཆམ་པའི་དགྲ་བོས་རང་རེའི་ཕྱོགས་བསད་པ་དང༌། རང་རེའི་ཕྱོགས་ཀྱིས་གཞན་བསད་པ་སོགས་རང་རེ་ལ་བརྟེན་པའི་དགྲ་ཟླ་དང་བཅས་པ་ཐམས་ཅད་ཀྱང་དམྱལ་བར་སྐྱེ་ངེས་སྙམ་པའི་འགྱོད་པ་མི་བཟོད་པ་བྱ། དགྲ་དང་འཐབ་པ་ལ་བརྟེན་ནས་ཞར་ཞོར་དུ་རྐང་བཞི་དང་ཐ་ན་གྲོགས་སྦུར་ཚུན་ཤི་ཚད་མ་རིག་པའི་དབང་གིས་མཚམས་སྦྱར་བས་དེ་དག་ཀྱང་དམྱལ་བར་སྐྱེས་ཡོད་སྙམ་པའི་སྙིང་རྗེ་བསྐྱེད། བདག་ལ་གྲངས་བས་སྐྱོབ་བྱེད་མ་རྒན་རྣམས། །བསྐལ་མང་དམྱལ་མེས་གདུངས་འདི་ཇི་ལྟར་བཟོད། །བདག་ལ་དྲོད་ཀྱིས་སྐྱོབ་བྱེད་མ་རྒན་རྣམས། །གྲང་བའི་དམྱལ་བས་གདུངས་ཚུལ་བཟོད་གར་ནུས། །
གཉིས་པ་ཡི་དྭགས་ལ་བསྒོམ་པ་ནི།
ཐུན་བཞིར་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། ཟས་སྐོམ་གྱི་སྒྲིབ་པ་ཅན་རྣམས་སྡུག་བསྔལ་རབ་ཏུ་བསྒོམ། ཁ་ཏོན་དུ་བྱང་བར་བྱས་ནས། རང་རེ་ཡོ་བྱད་ལ་ཆགས། །ཕོངས་པ་རྣམས་སློང་དུ་འོངས་པ་ལ་མ་བྱིན་པས་དེ་དག་འོ་བརྒྱལ་ཏེ་མི་དགེ་བ་སྣ་ཚོགས་བྱས་ནས་ལོངས་སྤྱོད་བཙལ་བས་ད་འདི་རྣམས་ཡི་དྭགས་སུ་སྐྱེས་པའི་ལེ་ལན་ཀྱང་རང་རེ་ལ་ཐུག་འདུག་སྙམ་དུ་ཡང་ཡང་བསྒོམ། དེ་རྣམས་ཀྱི་དོན་དུ་གནས་སྐབས་དང་མཐར་ཐུག་ཏུ་ཕན་ཅི་འདྲ་དྲག་གཞིགས་ནས་བདེ་ལེགས་སུ་འགྱུར་བའི་སྨོན་ལམ་དྲག་འདེབས་བྱ་ཞིང་སུ་རུ་པ་བསྔོ་བ་དང༌། འཕྲོག་མ་ལ་ཆང་བུ་དང་ཆུ་སྦྱིན། ཡི་དྭགས་ཀྱི་རིགས་དང་བར་དོ་ལ་ཆུ་སྦྱིན་སོགས་རྣམ་པ་ཐམས་ཅད་དུ་མ་ཆགས་པ་གལ་ཆེ། ལྷག་པར་ཡི་དྭགས་དང་མི་མ་ཡིན་པའི་རིགས་འདི་ལྗོན་པ་དང༌། ཕ་ཝཾ་དང་ཆུ་མིག་ལྟ་བུ་ལ་གནས་དང་ལོངས་སྤྱོད་དུ་འཁྲུལ་པ་ཡིན་འདུག་པས་དེ་དག་ལ་གནོད་པར་འགྲོ་བ་ཡེ་མི་བྱེད། ཡི་དྭགས་རྫུ་འཕྲུལ་ཐོབ་པས་གཞན་ལ་འཚེ་བ་ན། །དེ་ལ་གནོད་པའི་གསང་སྔགས་མི་བཟླ་བར། །དེའི་ཞེ་སྡང་དང་སེར་སྣ་ཆགས་སེམས་འཇུར་གེགས་ཞི་བ་དང༌། གཞན་ལ་མི་གནོད་པའི་ཆ་ནས་དེ་ལ་ལོངས་སྤྱོད་བཟའ་བཏུང་སོགས་འབྱོར་བའི་སྨོན་ལམ་དང་བདེན་སྟོབས་བརྗོད། སངས་རྒྱས་ཀྱི་གཙུག་ལག་ཀློག་ཅིང་དཀོན་མཆོག་གསུམ་གྱི་ཆེ་བ་བརྗོད། ༼ཇི་སྐད་དུ། བདག་གི་བསམ་པའི་སྟོབས་དང་ནི། །དེ་བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་དང་ནི། །འཕགས་པ་རྣམས་ལ་མཆོད་པ་དང༌། །སེམས་ཅན་ཀུན་ལ་ཕན་པའི་ཕྱིར། །དོན་རྣམས་གང་དག་བསམ་པ་གང༌། །དེ་དག་ཐམས་ཅད་ཅི་རིགས་པ། །འཇིག་རྟེན་ཁམས་ནི་མ་ལུས་པར། ཐོགས་པ་མེད་པར་འབྱུང་གྱུར་ཅིག །ཅེས་པ་ལྟ་བུའོ།༽ལྷག་པར་རང་རེ་ལ་འཚེ་བ་བྱུང་ན་རང་གི་ཚེ་འདིའི་སྡུག་བསྔལ་དྲག་པོའི་ཕྱིར་མིན་པར། རང་གི་དབུགས་དང་མདངས་ཀྱི་འཚེ་བ་པོ་འཚོ་ན་བདག་གིས་སྦྱིན་གྱིས་ཞེས་བློས་བཏང་ནས། དེའི་དགེ་རྩ་སྤྱིར་སེམས་ཅན་ཐམས་ཅད་ཀྱི་དོན་དུ་བྱང་ཆུབ་དང༌། སྒོས་གནོད་བྱེད་དེའི་དོན་དུ་བྱང་ཆུབ་ཏུ་བསྔོ་བར་བྱ་སྟེ། བདག་གི་ལུས་རྣམས་ལ་རེ་བ་མེད་པར་ཁྱོད་ལ་བྱིན་པ་ཡིན་གྱི། བདག་གི་སྲོག་ཁྱོད་ཀྱིས་བཅད་པ་མིན་པས་ཁྱོད་ལ་བརྟེན་ནས་ངའི་སྦྱིན་པའི་ཕར་ཕྱིན་རྫོགས་ཤིང་དེའི་འབྲས་བུ་རྫོགས་པའི་སངས་རྒྱས་ཀྱི་ཡོན་ཏན་ཐམས་ཅད་ཁྱོད་ལ་འབྱུང་བས་གྱུར་ཅིག༼སོ་སོའི་སྐྱེ་བོའི་བྱང་སེམས་ལ་མི་མ་ཡིན་གྱིས་འཚེ་བ་ན་འདི་ལྟར་བློས་བཏང་ནས་བྱིན་པས་མི་མ་ཡིན་གྱི་གནོད་སེམས་ཞི་བ་དང༌། མ་ཞིའང་གླགས་མི་རྙེད་པ་དེ་ཅིའི་ནུས་པ་ཡིན་ཅེ་ན། དེ་ནི་བྱང་ཆུབ་ཀྱི་སེམས་ཀྱི་ནུས་པ་ལས་ཡིན་ཏེ། བྱང་ཆུབ་ཀྱི་སེམས་ལྟ་ཅི་སྨོས། བྱམས་སྙིང་རྗེ་བཟོད་མེད་ཅིག་རིས་མེད་ཀྱི་སེམས་ཅན་ལ་སྐྱེས་ནའང༌། སྔོན་ལས་ཀྱི་རྣམ་སྨིན་མ་གཏོགས་གནོད་པ་གང་གིས་ཀྱང་མི་ཚུགས་པར་གསུངས་པའི་ཕྱིར། གལ་ཏེ་གནོད་པ་ལྟར་གྱུར་ནའང་སྔོན་གྱི་ལས་ཀྱི་འབྲས་བུ་ཡིན་པའི་ཕྱིར། གལ་ཏེ་དེས་འཚེ་བའི་རྐྱེན་གྱིས་བྱང་སེམས་དེའི་སྲོག་གི་བར་ཆད་ཀྱི་དབང་དུ་གྱུར་ཀྱང་བྱང་ཆུབ་ཀྱི་སེམས་ཀྱི་དགེ་བའི་ནུས་པ་དང་འབྲེལ་བས་དེ་ངན་སོང་དུ་སྐྱེ་བའི་ལས་ཀྱི་ནུས་པ་དེ་སྦྱོང་བར་བྱེད་ནུས་ཏེ། གང་ལ་གནོད་པ་བྱས་ཀྱང་བདེ་འབྲེལ་བ། །ཞེས་འབྱུང་བའི་ཕྱིར། དུག་བདུད་རྩིར་བསྒྱུར་བ་བྱང་ཆུབ་ཀྱི་སེམས་ཀྱི་མན་ངག་ཅེས་འབྱུང་བའི་ཕྱིར་རོ། །དེང་སང་ཁ་ཅིག་བདག་གི་ལུས་ཁྱོད་ལ་སྟེར་རོ་བྱས་ནས་བདག་ལུས་ལ་ཕོངས་མེད་དུ་བྱས་པས་ལྷ་འདྲེས་ཟ་མ་ནུས་པ་ནི་བདག་གི་ལུས་གཅེས་འཛིན་ཀྱི་སྟོང་པའི་སྟོང་ཉིད་མངོནདུ་བྱས་པ་ན། ལྷ་འདྲེས་ཀྱང་བདག་ལུས་སྟོང་པར་མཐོང་ནས་ཟ་རྒྱུ་མ་རྙེད་པས་གླགས་མ་ཐུབ་པ་ཡིན་པ་དང༌། མི་མ་ཡིན་ལ་བདག་སྐྲག་སེམས་སྐྱེ་ན་ཁོས་གནོད་ནུས་ཀྱང་ན་དགའ་ཤི་སྐྱེད་ཀྱི་སེམས་དཔའོ། །ཞེས་གྱོད་བསྐུར་ལྟ་བུའི་གཅོད་བྱས་པ་ན། ཁོ་མི་མིན་ཉམས་ཆུང་བས་ཞད་ནས་གནོད་པར་མི་ནུས་ཟེར། འདི་མ་གཅིག་གི་གཅོད་ཀྱི་དགོངས་པའང་ཡིན་ཟེར། དེ་ལྟར་གཅོད་ཀྱི་དགོངས་པ་དེ་ལེགས་པོ་ཞིག་ཡོད་པར་མ་གོ་སྟེ། སངས་རྒྱས་དང་མཐུན་པར་མ་སྨྲས་པའི་ཕྱིར། མཆན།༽ ཅེས་སྨོན་ལམ་དྲག་ཏུ་གདབ་བོ། ༼བུ་སྟོན་རིན་པོ་ཆེས་སཾ་བུ་ཊའི་འགྲེལ་པར། བྱང་སེམས་དེས་རང་གི་ཤ་སོགས་སྟེར་བ་དེའི་ཚེ་སློང་བ་པོ་ལ་སེམས་ཅན་ལ་གནོད་པ་བྱས་པའི་ཉེས་པ་མེད་དེ། གཞན་དུ་ན་བྱང་སེམས་ཀྱི་སྦྱིན་པའི་ཕ་རོལ་ཏུ་ཕྱིན་པར་མི་འགྱུར་ཏེ། སློང་བ་པོ་ལ་སྡིག་པར་འགྱུར་དུ་དོགས་ནས་མི་སྦྱིན་པའི་ཕྱིར་རོ། །གནོད་སེམས་ཀྱི་སློང་བ་པོ་མ་གཏོགས་པའི་སློང་བ་པོ་ལ་སྡིག་པར་འགྱུར་བ་མེད་དོ། །མཆན།༽གཞན་ཡང་ཡི་དྭགས་ནི་རྫུ་འཕྲུལ་ཐོབ་པ་ས་དང་བར་སྣང་ལ་ཐོགས་མེད་དུ་འགྲོ་བས། དེ་དག་གི་ལུས་སྡུག་བསྔལ་ཞིང་ཉམ་ཆུང་བའི་རང་བཞིན་ཡིན་པས་དེ་དག་ལ་རང་གིས་གནོད་པ་མ་བསྐྱལ་ཀྱང་ངང་ངམ་ཤུགས་ཀྱིས་གནོད་པར་འགྱུར་བ་ཞིག་ཁོའི་ལས་འབྲས་ཀྱི་སྟོབས་ཀྱིས་ཡོད་པར་འདུག་པས་དེས་མི་གནོད་པའི་ཕྱིར། དེ་བཞིན་གཤེགས་པའི་མཚན་བརྗོད་ཅིང་བྱམས་པའི་བློས་འགྲོ་ཞིང་སྡོད་པར་བྱའོ། །
ལྷག་པར་མི་མ་ཡིན་རྒྱུ་བའི་གནས་རྣམས་སུ་སེམས་བྱམས་པ་དང་ལྡན་ཅིང་དེ་དག་ལ་མའི་འདུ་ཤེས་བཅོས་མིན་དྲག་ཏུ་བསྐྱེད་དོ། །སྨྲས་པ། བདག་ལ་འཁོར་ལོས་སྒྱུར་དང་བརྒྱ་བྱིན་སོགས། །ཕུན་ཚོགས་བགྲང་ཡས་སྦྱིན་པའི་མ་རྒན་རྣམས། །ཆུ་ཡི་ཟིལ་པ་ཙམ་ཡང་མི་མྱོང་བའི། །དུས་འདིར་བུ་ཕྲུག་རྣམས་ཀྱིས་ཅི་བྱར་ཡོད། །
གསུམ་པ་ནི། དུད་འགྲོ་བྱིངས་ན་གནས་པ་དང་ཁ་འཐོར་བའི་སྡུག་བསྔལ་ལ་དམིགས་ཏེ་སྙིང་རྗེ་ཆེན་པོ་བསྐྱེད་ནས་བྱང་ཆུབ་ཀྱི་སེམས་བསྒོམ་པར་བྱ་བ་ནི། དེ་ཡང་མ་རྒན་རྣམས་ཡང་དག་པའི་བདེན་པ་མི་མཐོང་བ་ནི། འདོད་ཡོན་གྱི་ཕྱིར་འབྲངས་ཏེ་ཡང་དག་པའི་དོན་འཚོལ་བ་མི་ཁོམས་པར་སོང་བས་ལན་ཏེ། དེ་ཡང་འདོད་ཡོན་གྱི་རྣམ་གཡེང་གི་ཉེས་པའི་གཙོ་བོ་ནི། ཕྱི་ཡོ་བྱད་དང་ནང་སེམས་ཅན་ལ་ཆགས་པ་ཡིན་ལ། ཡོ་བྱད་ནི་ངེད་རང་ཚོས་ལས་ཀྱིས་རྣམ་སྨིན་ལས་བྱུང་བའི་ལོངས་སྤྱོད་འདི་རྣམས་ལ་ཆགས་པ་ཡིན། ནང་སེམས་ཅན་ནི་རང་རེ་ཀུན་ཕ་མ་བུ་ཚ་ཁྱོ་ཤུག་ཏུ་འབྲེལ་བས་སྲེད་པས་ཆགས་ཤིང་ཐོགས་ནས་སྣང་བ་འབྲིད་མཁས་སུ་བྱས་པས་ཐར་པའི་ཐབས་འཚོལ་བའི་ལོང་སྐབས་མ་བྱུང་བར་ཤེས་པ་རྨོངས་ཏེ་དེའི་འབྲས་བུས་དེང་སང་ཅི་ཡང་མི་ཤེས་པའི་དུད་འགྲོ་འདི་ལྟ་བུ་སྐྱེ་བའི་ལེ་ལན་ཀྱང་རང་ལ་འཁྲིས་གདའོ་སྙམ་ནས་དྲག་སྒོམ་དུ་བྱེད། དེས་ན་རྣམ་པ་ཐམས་ཅད་དུ་ཀླུ་ལ་ཀླུ་གཏོར་མ་ཆགས་པར་གཏོང་ཞིང༌། སྲོག་ཆགས་དུད་འགྲོ་ཆེ་ཕྲ་རང་གིས་སྲོག་སྐྱོབ་ནུས་པ་འདུག་ན་དེའི་སྲོག་ཅི་ཐར་དུ་བྱེད། གཞན་ལ་འཚེ་བའི་ཅེ་སྤྱང་དང་བྱ་རི་དྭགས་གཏུམ་པོ་འཆི་བ་ལ་ཉེན་པ་མི་གསོ། །གཞན་འཆི་བ་ལ་ཐུག་པའམ་དུད་འགྲོ་ནད་པ་རྣམས་རང་གི་ལུས་ལས་ཚེ་འདིར་ཆད་པའི་བུ་ལྟར་གསོ། །དེ་རྣམས་ཀྱི་རྣ་བར་སངས་རྒྱས་བྱང་སེམས་སོགས་ཀྱི་མཚན་དང་གཟུངས་བསྒྲགས། རྟེན་བྱིན་རླབས་ཅན་ལ་སྐུ་ཁྲུས་གསོལ་བ་དང༌། སངས་རྒྱས་བྱང་སེམས་ཀྱི་སྐུ་གདུང་སྐུ་བལ་རིང་བསྲེལ་འདྲེས་པའི་ཁྲུས་དང་བཟའ་བ་དང་འདུག་པ་བྱེད་དུ་འཇུག །རབ་ཏུ་བྱུང་བས་ནི་མར་དང་འོ་མ་ཙམ་དང༌། སྨན་དུ་གླ་རྩི་གིའུ་ཝཾ། གོས་སུ་ལུག་བལ་ཙམ་མ་གཏོགས་སེམས་ཅན་ཆེ་ཕྲ་གང་གིའང་ཤ་རུས་པགས་པ་རྡུལ་ཕྲ་རབ་ཙམ་ཡང་ལོངས་སྤྱོད་དུ་བཅང་བར་མི་རུང༌། འདུལ་བར་ཀོ་ལྤགས་ཀྱི་གཞི་ཤེས་ཀོ་ལྤགས་ལ་དམིགས་བསལ་མཛད་པ་ཐེག་དམན་གྱི་གདུལ་བྱ་ལ་དགོངས་པ་ཡིན། ཐེག་ཆེན་ལ་དེ་ལྟར་མི་བཏུབ། དེའི་ཕྱིར་སེམས་ཅན་ལ་བཞོན་པ་དང༌། བཀལ་བ་དང༌། བཞོ་བ་དང༌། རྨོ་བ་སོགས་ཀྱི་ལས་གང་ཡང་མི་བཅོལ། མིས་དུད་འགྲོ་བྱིན་བྱུང་ན་དུད་འགྲོ་དེའི་གཡོག་ཞེ་ཐག་པར་བྱས་ནས། ཚུལ་ལྡན་མང་ཐོས་སྒོམ་པས་རྒྱུད་དག་པ་ལ་ལོངས་སྤྱོད་ཀྱི་ཕྱིར་རམ།
ཡང་ན་དགེ་འདུན་རྣམ་དག་ལ་དབུལ། ༼སྤྱིར་ཆོས་ལ་སྐྱབས་སུ་སོང་ན་སེམས་ཅན་ལ་འཚེ་བ་སྤང་དགོས་པས་རབ་ཏུ་བྱུང་བས་སྤྱིར་དུད་འགྲོ་མི་བསྲེལ། དགེ་འདུན་གྱི་དོན་དུ་བཅོམ་ལྡན་འདས་ཀྱིས་བསྲེལ་བར་གནང་ཡང༌། དེང་སང་ཁྱིམ་པའི་དུད་འགྲོ་ལས་དགེ་འདུན་གྱི་དུད་འགྲོ་བཀོལ་སྤྱད་ཀྱི་ཉམས་མྱོང་ཆེ་ཚུལ་ལ་བལྟས་ན་དགེ་འདུན་པར་མིང་སྨོས་ཙམ་ལ་དུད་འགྲོ་འབུལ་མི་ཕོད་པར་གདའ། མཆན།༽ ཐ་ན་ཤིག་དང་ལྗི་བ་ཚུན་ཆོད་ཀྱིས་ཟ་རེམ་པའི་དུས་དགའ་ཚོར་དང་དེ་ལ་ཁྲག་སྦྱིན་པའི་དགེ་བ་བྱང་ཆུབ་ཏུ་བསྔོ་བར་བྱའོ། །དཔེར་ན་དུད་འགྲོ་ཞིག་གི་སྡུག་བསྔལ་ཚབ་ཆེ་བ་མཐོང་བཞིན་དེ་དམིགས་རྐྱེན་དུ་བྱས་ནས་གདུང་ཤུགས་ཀྱིས་དེ་སྡུག་བསྔལ་ལས་སྐྱོབ་པའི་སྙིང་རྗེའི་གསོལ་འདེབས་བླ་མ་དཀོན་མཆོག་ལ་བློ་འཁུལ་ཅི་ཆེ་ཆེར་བྱས་ཏེ། ཤེས་པ་བརྒྱལ་ཐུག་པར་བྱེད། དུད་འགྲོ་འཆི་ཉེན་པའི་སྲོག་བཤུགས་ཀྱི་ཕྱིར་ཐག་ཅི་རིང་དུ་དཀའ་སྤྱད་ལ་མི་འཛེམ་པར་འགྲོ་བར་བྱ། འདི་རྣམས་ལག་ལེན་ལ་ཅི་ཐེབས་སུ་གལ་ཆེ། འདིར་སྨྲས་པ། སེམས་ཅན་ཀུན་ལ་མི་འཚེར་ཁས་བླངས་ནས། །ཁྱི་རྐུན་ཙམ་ཞིག་ནང་དུ་འོང་བ་ལ། །དེ་ཡི་འགྲམ་པ་གཞོམ་པའི་ཕོ་རྒོད་པོ། །ཉམ་ཆུང་མནར་འདི་སེམས་དཔའ་ཇི་ལྟར་ཡིན། །མཁའ་མཉམ་དོན་དུ་བྱང་ཆུབ་སེམས་བསྐྱེད་ལོ། །ལྗི་ཤིག་དྲག་ཉེད་བྱས་ན་ཚིམས་སོ་སྐད། །འདི་འདྲའི་སྐྱེས་བུ་བྱང་ཆུབ་སེམས་དཔའ་ཞེས། །རང་ལ་ཆོག་པར་རློམ་དེས་ཕུང་བ་སྙམ། །བདག་གཞན་མཉམ་པའི་བྱང་སེམས་བསྒོམ་སྐད་ནས། །དུད་འགྲོ་བསད་ནས་མགྲོན་ལ་སྟེར་བ་ཡི། །བྱང་ཆུབ་སེམས་དཔའི་མིང་འདིས་བསླུས་ནས་གདའ། །དེས་ན་འདི་ལྟར་བྱང་ཆུབ་སེམས་དཔའོ་ཞེས་མིང་དུ་བཏགས་ཀྱང་རྒྱུད་ལེགས་པར་བཅོས་མེད་དུ་སོང་བ་ཐམས་ཅད་ངེས་ལེགས་འབྱིན་བྱེད་ཀྱི་རྣམ་དཀར་མ་བསྒོམ་པས་ལན། མ་བསྒོམ་པའི་རྒྱུ་མཚན་སེམས་ཅན་ཐམས་ཅད་ཕ་མ་ཡིན་པར་ངེས་པ་མ་སྐྱེས་པས་ལན། སེམས་ཅན་ཐམས་ཅད་ཕ་མར་ངེས་ཤེས་མ་སྐྱེས་པའི་བླ་མ་དང་དགེ་བཤེས་ཀྱི་མིང་ཅན་ཅི་འདྲ་ཞིག་ཡིན་ཀྱང་རང་ཐོག་ན་བསྒྲུབ་དུས་བྱང་ཆེན་གྱི་དམ་པའི་ཆོས་ལག་ཏུ་ལེན་ཚེ་དེ་པ་རྣམས་ཀྱི་ཤེས་རྒྱུད་དང་སངས་རྒྱས་ཀྱི་བསྟན་པའི་ཐེག་ཆེན་གྱི་ཉམས་ལེན་རྒྱབ་སྤྲོད་ལིང་ངེར་འགྲོ་འདུག་པས་དབྱངས་ཅན་དགའ་བ་ཁྱོད་གཟོབས་ཤིག
གཉིས་པ་ལ། དང་པོ་མིའི་འགྲོ་བ་ལ་བསྒོམ་པ་ལ།
རང་གང་ཉེ་བའི་མི་དེའི་གནས་སྐབས་ཀྱི་སྡུག་བསྔལ་ཆེ་ཆུང་ཅི་འདུག་པ་བསམ་ཞིང༌། སྡུག་བསྔལ་དེ་བདག་གིས་བསལ་བས་རང་གཞན་གྱི་དགེ་བ་ལ་མི་གནོད་ཅིང་བྱང་གྲོལ་གྱི་རྒྱུར་འགྱུར་ན་སྡུག་བསྔལ་དེ་སེལ་ཅི་ཐུབ་བྱེད། རང་གཞན་གྱི་དགེ་བ་ལ་གནོད་ན་བཏང་སྙོམས་སུ་བྱ། དེའི་གནས་སྐབས་ཀྱི་སྡུག་བསྔལ་ནི། ནོར་གྱིས་ཕོངས་པ། དོན་མ་གྲུབ་པ། ཕ་རོལ་པོའི་མཐུས་ནོན་པ་རྣམས་ཡིན་ནོ། །འོན་ཏེ་སྡིག་གྲོགས་སུ་འགྱུར་ན་ནི་ཕན་པའི་ལས་མིན་པས་དེ་ལྟར་མི་བྱའོ། །དེ་ལས་ཀྱང་ཁོ་དེ་ལ་གནོད་པ་ནི་སྡིག་པ་དང་ཉོན་མོངས་པ་སོགས་སྒྲིབ་པ་ཁོའི་རང་རྒྱུད་ལ་བསགས་པ་དེ་ཡིན་པས། དེ་ལ་དངོས་སམ་བརྒྱུད་པས་ཁོའི་ཉེས་དམིགས་དེ་ཐབས་གང་ས་ནས་བཤད་སྦྱོང་གིས་སྡུག་བསྔལ་སེལ་ཅི་ཐུབ་བྱེད་དགོས། དེས་ན་དེའི་གནས་སྐབས་དང་མཐར་ཐུག་གི་སྡུག་བསྔལ་སེལ་བའི་དོན་དང༌། ཆེད་དུ་གཞན་ལ་མི་གནོད་ན་དེའི་གཡོག་ཏུ་བང་ཆེན་ཡན་ཆད་དང༌། རང་ལ་ཡོད་ཚད་ཀྱི་ནོར་བཏང་བ། གཉིད་གཅོག་པ་སོགས་ལུས་ཐེད་ལ་བོར་ནས་བྱེད། དེའི་རིགས་པས་རང་ལ་གནོད་པའི་དགྲ་དང་བར་མ་ཐམས་ཅད་ལ་བྱེད་པ་ཞིག་དགོས་ཏེ། དཔེར་ན་ཡུལ་ལྗོངས་ཆེན་པོའི་སྨན་པ་དེས་ཕན་ཐོགས་ན། རྒྱལ་པོ་དང༌། ཆང་འཚོང་དང༌། སྨད་འཚོང་དང༌། བློན་པོ་ལ་སོགས་ཆེ་འབྲིང་ཆུང་གསུམ་ཐམས་ཅད་འཆོས་པ་དང་འདྲ་བ་ཞིག་དགོས་ཏེ། ལྷག་པར་རང་རེའི་བདག་འཛིན་ལ་ཆགས་སྡང་ང་རྒྱལ་ཕྲག་དོག་གི་ཕོག་ཐུག་བྱུང་དུས་ཀྱི་བློའི་ཐོག་ནས་སེམས་ཅན་དགྲ་གཉེན་སུས་ཕན་བཏགས་སུས་གནོད་པ་བསྐྱལ་ཅི་འདྲ་ཞིག་བྱས་ཀྱང༌། སེམས་ཅན་ཐམས་ཅད་ལ་བྱམས་སྙིང་རྗེ་བསྒོམ་ཡུལ་ཡིན་པས་དྲིན་ཆེ་བ་མ་ལྟ་བུའི་བློ་དང༌། བྱམས་པ་བསྐྱེད་པའི་གནས་ཡིན་པས་བུ་ལྟ་བུའི་བློས་རྒྱུད་ལ་བཟོད་པ་ཅི་ཆེ། གང་མ་འདྲ་བ་བྱ་སྙམ་པ་ཀུན་ལ་ཀྱེ་མ་ལས་ཉོན་གྱི་དབང་གིས་ཁོས་འདི་མི་བྱེད་ཀ་མེད་བྱུང་བ་ཡིན་པས། བདེན་པ་༼ལས་ཉོན་གྱིས་འཁྲུལ་ནས་དགྲ་མ་ཡིན་ལ་དགྲར་འཛིན་གྱིས་གནོད་བསྐྱལ་བ་ལ་བདེན་རྒྱུ་ཅི་ཡོད་སྙམ་ན།དགྲ་མ་ཡིན་པ་ལ་དགྲར་འཛིན་གྱི་ཆ་ནས་གནོད་བསྐྱལ་བ་དེ་བདེན་པ་ཅི་ཡིན་ཀྱང༌། དེ་ལྟར་འཛིན་པ་དེ་ཁོའི་བློ་རང་དབང་གི་ཆ་ནས་མ་ཡིན་པར་ལས་ཉོན་གྱིས་གཞན་དབང་གི་ཆ་ནས་བྱེད་དགོས་བྱུང་བས་ཁོ་མ་ལན་པར་བདེན། དེའི་རྒྱུད་ཀྱི་ལས་ཉོན་ལན་པར་བདེན་པའི་གོ་བའོ། །མཆན།༽ བརྒྱ་ཡི་ནང་ནས་བདེན་པ་གཅིག་པོ་དེ་ཁོས་ཐོབ་སྙམ་དུ་བསྒོམ། དེས་ན་དམ་པའི་ཆོས་འདི་ལག་ལེན་དུ་དགོས་པ་ཡིན་པས། རང་རེའི་ལུས་ལོངས་སྤྱོད་གནས་གཞི་དང་བཅས་པ་འདི་དགྲ་གཉེན་བར་གསུམ་གྱི་སེམས་ཅན་ཐམས་ཅད་ཀྱི་དོན་དུ་བཟུང་བ་ཡིན། དེ་མིན་འདིས་ཅི་བྱ་སྙམ་པ་ཡང་ནས་ཡང་དུ་དྲག་བསྒོམ་བྱ། དེ་ཡང་རང་རེའི་ཆུང་མ་ལ་གཞན་གྱིས་ལོག་ཞུགས་སུ་སྤྱོད་ན། བློ་ཆུང་ངུ་ལྟར་ན་སྤྱད་བྱ་དང་སྤྱོད་བྱེད་གཉིས་ཀ་ལ་ལོག་ཞུགས་ཀྱི་སྡིག་པ་འབྱུང་བས་སྙིང་རྗེ་སྐྱེ་མོད། དེ་ལྟར་ནའང་ཁོ་བོའི་ཆུང་མ་ནི་སེམས་ཅན་ཐམས་ཅད་ཀྱི་ཆུང་མ་ཡིན་པས། རྣམ་པ་གཅིག་ཏུ་ན་དེ་ལྟར་སྤྱད་པ་དེས་དེ་ལ་ལོག་ཞུགས་ཀྱི་ཉེས་པའང་མི་འབྱུང་སྟེ། བདག་གིས་སེམས་ཅན་ཐམས་ཅད་ལ་བསྔོས་ཟིན་པའི་ཕྱིར་སྨོན་ལམ་འདི་ལྟ་གདབ་སྟེ། མ་འོངས་པ་ན་ལོག་གཡེམ་ལ་ཞུགས་པ་དེ་དག་ཆགས་བྲལ་གྱི་བཙུན་མོ་ལ་ལོངས་སྤྱོད་པར་གྱུར་ཅིག ལོག་པར་ཞུགས་པའི་འགྲོ་བ་ཐམས་ཅད་ཐར་པ་ཡིད་དུ་འོང་བའི་དགའ་བདེ་དམ་པ་དང་འཕྲད་པར་གྱུར་ཅིག །ཅེས་སྨོན་ལམ་གདབ། དེ་བཞིན་དུ་གཞན་གྱིས་བདག་གི་ནོར་རྫས་ཁང་ཁྱིམ་ཞིང་ས། བུ་ཆུང་མ་དང་བཅས་པ་ཁྱེར་ན་རྣམ་པ་གཅིག་ཏུ་ན། ཀྱེ་མ་སེམས་ཅན་འདིས་མ་བྱིན་པར་བླངས་ཏེ་དམྱལ་བར་འགྲོ་བས་སྙིང་རྗེ་བཅོས་མིན་དུ་བསྐྱེད་ཅིང༌།
ཡང་ན་རང་རེའི་ལོངས་སྤྱོད་བསགས་ཚད་སེམས་ཅན་གྱི་དོན་དུ་བསགས་ནས་སྦྱིན་པ་གཏོང་བའི་ཆེད་ཡིན་པས། ངེད་རང་གིས་སྦྱིན་ལོང་མེད་པར་ཁོའི་ལག་ཏུ་སོང་བས་ཁོ་ལ་མ་བྱིན་ལེན་གྱི་ཉེས་པ་ཡང་མི་འགྱུར་བས་ཞེ་ཁ་ཚིམ་སྙམ་ནས་དེ་ལ་བདག་གིས་ཁྱོད་ཀྱི་སྒྲིབ་པ་ཐམས་ཅད་ཕྱིར་དབྲོགས་ཏེ་ཁྱོད་ཀྱི་རྒྱུད་ལ་ཚོགས་གཉིས་ཀྱི་ཡོན་ཏན་ཡོངས་སུ་རྫོགས་པར་གྱུར་ཅིག །ཅེས་སྨོན་ལམ་གདབ། ངེད་རང་གི་གཉེན་ཕྱོགས་དང་སྡེ་རིས་གཅིག་པ་བླ་མ་གཅིག་པ་སོགས་ལ་དགྲས་གནོད་ཅིང་འཚེ་ན་དགྲས་དེ་ལྟར་མི་འཚེ་བ་དང༌། གཉེན་ཡང་འཁྲུགས་ལོང་མི་བྱེད་པའི་འཇགས་འདོན་རང་གི་སྟོབས་འབྱོར་གང་ཡོད་དེ་གཉིས་ལ་བགོས་ཏེ་སྦྱིན། བླ་ན་མེད་པ་བྱང་ཆེན་གྱི་ཆོས་ཐམས་ཅད་འདི་པ་དམིགས་ཡུལ་དུ་བྱས། མཁའ་མཉམ་སེམས་ཅན་གྱི་རྒྱུད་ལ་ཡང་དག་པར་བཟླུམས་པར་གྱུར་ཅིག །ཅེས་སྨོན་ལམ་གདབ་བོ། །ལྷག་པར་བླ་མ་དང་དགེ་འདུན་ལ་འཚེ་ན་རང་ལ་འདོག་པ་གང་ཡོད་དེ་ལ་བྱིན་ནས་འཚེ་བ་ལས་བཟློག་པའི་གྲོས་གཞུག །སྟོབས་ཡོད་ན་མཐུས་གནོན། དེས་ཀྱང་བཟློག་མ་ཐུབ་ན་རང་གི་ལུས་ལོངས་སྤྱོད་དགེ་བའི་རྩ་བས་བླ་མ་དང་བསྟན་པའི་སྐུ་རིམ་སྒྲུབ། ༼ངེད་རང་གི་སྐུ་རིམ་ལ་དམིགས་པའི་དགེ་རྩ་ཞིག་གི་མཐུས་བླ་མ་དང་བསྟན་པའི་སྐུ་ཆགས་སེལ་བ་ག་ལ་ཡིན། བླ་མ་དང་བསྟན་པ་ལ་གནོད་པ་དང་གནོད་པར་མཐོང་བ་དེར་རང་རེ་གདུལ་བྱའི་རྒྱུད་ཀྱི་ཉེས་པ་ཡིན། དེ་ལ་དམིགས་ནས་རང་རེས་དགེ་རྩ་བྱས་པས་རང་རྒྱུད་ལ་ཚོགས་རྫོགས་པས་རང་རེའི་རྒྱུད་ཀྱི་བླ་མ་དང་བསྟན་པ་ལ་གནོད་ཅིང་འཚེ་བ་ཅན་དུ་མཐོང་བའི་སྒྲིབ་པ་དག་པ་ཡིན། མཆན།༽ བསྟན་དགྲ་ངན་སོང་དུ་མི་སྐྱེ་བའི་སྨོན་ལམ་གདབ། མདོར་ན་སེམས་ཅན་འདོད་ཆགས་སྐྱེ་བའི་ཡུལ་མཐོང་བ་ན། ཀྱེ་མ་འདི་མཐོང་ན་ཉོན་མོངས་པ་སྐྱེ་བའི་རྟེན་བྱེད་པས་ཕན་ཚུན་གཉིས་ཀ་བེའུ་སྦྲེལ་གཡང་བསྐྱུར་དུ་སོང་འདུག་སྙམ་ནས་བྱམས་པའི་མིག་གིས་བལྟ་ཞིང༌། ངག་སྙན་པས་འཁོར་བ་ལ་བདེ་བ་མེད་པའི་རྒྱུས་ངེས་པར་འབྱུང་བའི་གཏམ་བརྗོད། སེམས་ཅན་འདི་པ་སོགས་འདོད་ཆགས་ཀྱིས་གཟིར་བ་ཐམས་ཅད་མཐོང་ན་གདུང་བ་ཐམས་ཅད་དང་བྲལ་བའི་བྱམས་པ་ཚད་མེད་པ་སྐྱེ་བར་གྱུར་ཅིག ཅེས་སྨོན་ལམ་བཏབ། བྱམས་པ་ཤས་ཆེར་བསྒོམས་ཏེ། འདི་སྡུག་བསྔལ་ལོ་ཞེས་མི་བཟོད་ཙམ་དུ་བྱའོ། །སེམས་ཅན་ཞེ་སྡང་ཅན་བདག་ཉིད་ལ་སྡང་འཛིན་བྱེད་པ་ན། དེ་ལ་ཕར་སྡང་སེམས་སྐྱེ་ཉེ་བ་ན་ཅི་འདི་ལ་ངས་སྡང་ཅི་ལ་ཐུག་གཞིག་པ་ན། འདིས་སེམས་ཅན་ཐམས་ཅད་ལ་གནོད་བསྐྱལ་བའང་མི་གདའ། བླ་མ་དང་དཀོན་མཆོག་ལ་གནོད་བསྐྱལ་བའང་མི་གདའ། དཀོན་མཆོག་དང་སེམས་ཅན་སྤྱི་ལ་གནོད་བསྐྱལ་ཡང་མི་ནུས། ནུས་ན་ནུས་པ་ཙམ་གྱིས་དེ་ངན་སོང་མཐའ་མེད་དུ་སྐྱེ་བས་བྱམས་དང་སྙིང་རྗེའི་ཡུལ་ལྷག་པར་ཡིན། འོན་ཏེ་ངེད་རང་གིས་འགའ་ཞིག་གཉེན་དུ་བཟུང༌། ཁོ་དགྲ་ཕྱོགས་སུ་བཅད་ནས་གནོད་རྐྱང་པ་བསྐྱལ་བས་དེ་རིང་ཁོས་གནོད་པ་བསྐྱལ་དོགས་ཏེ། འོ་སྐོལ་འཇིགས་པ་སྐྱེས་པའི་སྟོབས་ཀྱིས་སྡང་བའང་སྐྱེས་པར་གདའ། དེས་ན་དེ་ལ་སྡང་སེམས་བྱེད་པར་ག་ལ་རིགས། ལན་པ་རང་གིས་བྱས་གདའ་ན་དེ་རིང་ཕྱིན་ཁོ་དགའ་ཞིང་མགུ་བའི་ཐབས་ཅི་ཞིག་གིས་འགྲུབ་སྙམ་པས་སྙིང་རྗེའི་མིག་གིས་བལྟ། ངག་སྙན་པས། ཇོ་ཇོ་བཟོད་པར་མཛོད་ཅིག ནོངས་པ་གསོལ་ལོ། །བདག་གིས་ཁྱོད་ཀྱི་འདོད་པ་གང་ཡིན་པ་དེ་དམ་པའི་ཆོས་ཀྱིས་བསྒྲུབས་ནུས་པར་གྱུར་ཅིག གལ་ཏེ་ཁྱེད་དམ་པའི་ཆོས་ཀྱི་འདོད་བྱ་མེད་ན་བདག་ཁྱོད་ཀྱི་དགེ་བའི་བཤེས་གཉེན་དུ་གྱུར་ནས་ཁྱོད་ཀྱི་འདོད་པའི་གཉེར་བྱ་དཀོན་མཆོག་གསུམ་ལས་མེད་པར་བདག་གིས་བསྒྲུབས་ནུས་པར་གྱུར་ཅིག ཅེས་དེའི་འདི་ཕྱིའི་དོན་སེམས་ཕུགས་སུ་བཅུག་ནས། དེའི་གནས་སྐབས་དང་མཐར་ཐུག་གི་བདེ་ལེགས་རང་སྲོག་དང་བསྡོས་ནས་བསྒྲུབ་པར་བྱ་བ་ལ་བློ་སྦྱང་ཞིང༌། དེའི་ཕྱིར་དམིགས་ཡུལ་འདིས་གཙོས་པའི་སེམས་ཅན་ཐམས་ཅད་ཀྱི་ཐར་པ་དང་ཐམས་ཅད་མཁྱེན་པའི་དགོས་དོན་ཐམས་ཅད་བདག་ཁོ་ནས་བསྒྲུབས་པར་གྱུར་ཅིག ཅེས་སྨོན་ལམ་གདབ། འདིའི་ཉེས་པ་དང་སྡུག་བསྔལ་བདག་གིས་དབྲལ་མ་ཐུབ་ན་བདག་གསོན་པས་ཅི་ལྟོ་སྙམ་དུ་བསྒོམ།
ཡང་རང་རེ་ལ་མ་ཉེས་པའི་ཁ་ཡོགས་གཞེར་འདེབས། གཟན་ལན་ཅི་འདྲ་ཞིག་བྱུང་ཡང་ངས་ཚེ་འདིར་བདག་གིས་ཁོ་ལ་གནོད་པ་བྱས་པ་མེད་ཀྱང་ཁོས་སྡིག་བསགས་པ་འདི་ལ་སྙིང་རྗེ་ཇེ་ཆེར་སྐྱེ་རིགས་ཏེ། ཁོས་ནི་བདག་ལ་གནོད་པར་བྱེད་པ་ནི་བདག་གིས་སྔར་ཕར་ལ་གནོད་པ་བསྐྱལ་པའི་ལས་ཀྱི་རྒྱུ་྄མཐུན་གྱི་འབྲས་བུ་འདིར་སྨིན་པ་ཡིན་ལ། འོན་ཏང་བདག་ལ་ཚེ་འདིར་ཉེས་མེད་ལ་འཆི་བས་ཁོ་ཡང་ངན་སོང་ལ་སོགས་སུ་སྐྱེ་བས་དེ་སྡུག་བསྔལ་གྱི་ཡུལ་དུ་གྲུབ་པའི་ཕྱིར་སྙམ་དུ་བསྒོམ། གནོད་བྱེད་དེས་རང་རེ་མི་བདེན་པའི་ཤགས་ཅི་བགྲངས་ཀྱང་སྔོན་ལས་སུ་བསམ་པས་བདེན་ལན་བྱིན་ནས་རང་ལ་སྟོབས་འབྱོར་ཅི་ཡོད་ཀྱི་ཆ་ནས་ང་རྒྱལ་བཅགས་ཏེ། དམན་པ་ལ་གནས་ཏེ་ཞུ་བཤགས་བྱ། དེས་ཀྱང་མ་ཉན་པར་ནོར་རྫས་ལོངས་སྤྱོད་གང་ཡང་མི་དབང་བར་ད་ལྟ་སོངས་ཤིག་ཅེས་བསྐྲད་ནའང་འཚེར་བ་དང་འཕྲེང་བ་མེད་པར་རང་གཅེར་བུར་འགྲོ་བར་བྱ་སྟེ། བདག་གིས་ལུས་ཀྱང་བཏང་བར་རིགས་ན། ནོར་རྫས་གྱི་ན་བ་ཙམ་བཏང་ཐུབ་པ་འདིས་བདག་བློ་ཚིམ་པའི་སྐབས་ག་ལ་ཡོད་སྙམ་པ་དང༌། ཡང་ན་བདག་སེམས་ཅན་ཡ་རབས་ལ་སྙིང་རྗེ་སྐྱེ་མོད། མ་རབས་ཀྱི་སྤྱོད་པ་ལ་སྙིང་རྗེ་མི་སྐྱེ་བ་སྲིད་ཀྱང་འདིའི་རིགས་ཅན་གྱིས་རྐྱེན་བྱས་ནས་ངའི་སྙིང་རྗེ་ལ་བོགས་བཏོན་སོང་ཞེས་དགའ་བ་དྲག་ཏུ་བསྒོམ་ནས། བདག་ལ་ཉེས་པ་མེད་བཞིན་དུ་བཟོད་པའི་ཕ་རོལ་ཏུ་ཕྱིན་པ་འཕེལ་བྱེད་ཀྱི་གནོད་བྱེད་བྱུང་བ་ལ་བརྟེན་ནས་བདག་རྒྱུད་ཀྱི་སྦྱིན་སོགས་ཀྱི་ཕར་ཕྱིན་རྫོགས་པའི་བདེན་སྟོབས་ཀྱིས་གནོད་བྱེད་ཀྱི་རྒྱུད་ལ་གནོད་པ་བསྐྱལ་བའི་ཉེས་པ་མི་འབྱུང་བར་བྱང་ཆུབ་ཀྱི་ཆོས་རྣམས་ཡོངས་སུ་རྫོགས་པར་གྱུར་ཅིག་པའི་སྨོན་ལམ་གདབ་བོ། །ད་ལྟ་ལས་དང་པོ་པ་ལ་མགོ་དང་ལུས་སློང་ཞིང་ཚེ་ལ་བར་ཆོད་དུ་དགྲ་གཉེན་སུས་རྒོལ་ཡང་གཏོང་བར་ནུས་པའི་བློ་ཐག་པ་ནས་མེད་ན་གཡོ་སྒྱུར་མ་སོང་བའི་ཐབས་མཁས་ཀྱིས་བཟློག་ཐབས་བྱ་གཞན་ལ་ཕན་ངེས་ན། ན་ཤིའི་སྐྱོན་དུ་མི་འགྱུར་ཙམ་གྱི་ཤ་ཁྲག་བཅད་ཕུག་གི་སྦྱིན་པར་གཏོང་ཞིང༌། ན་ཚ་སོགས་ཆེར་སྐྱེས་པ་ན་སེམས་ཅན་ཐམས་ཅད་ཀྱང་ན་ཚ་དང་ཟུག་གཟེར་འདི་ལྟ་བུས་འགྲན་དུ་མེད་པ་འབའ་ཞིག་ཏུ་ཡོད་ན་དེའི་དོན་དུ་མི་འབུང་ན་ཅི་འབུང༌། སེམས་ཅན་གཅིག་ལ་རྐང་པའི་སེར་ཁ་ཙམ་ལ་ཕན་ནའང་ལུས་འདི་དུམ་བུ་སྟོང་ཚལ་པ་བརྒྱར་བཀས་ནའང་ཅི་མ་རུང་སྙམ་པའི་བློ་ཡང་ཡང་བསྒོམ། གཞན་ཡང་རང་གི་དངོས་པོ་གཞན་གྱིས་བསྐྱི་གཡར་བུན་གཏོང་བསྐྱེད་བཅུག་གང་ལའང་ཕ་རོལ་པོ་ཁོ་རང་གི་བློས་མཚམས་འཛིན་པ་མ་གཏོགས་ངེད་རང་གིས་བསྙག་འདེད་རྩད་གཅོད་མི་བྱེད། ཕ་རོལ་པོས་བསྐྱི་བ་དང༌། གཡར་བ་དང༌། སློང་དུ་བྱུང་ན་ཟོལ་མེད་དུ་བཏང༌། ལར་བྱང་སེམས་ལ་བརྟན་པ་ཐོབ་ན་མ་གཏོགས་ཁྱིམ་གྱི་ལོངས་སྤྱོད་རྣམ་གཡེང་གི་རྒྱུ་དང་ཉོན་མོངས་འཕེལ་བར་བྱེད་ཅིང་སྡུག་བསྔལ་གྱི་རྩ་བ་ཡིན་ཏེ། བྱང་ཆུབ་ཀྱི་སེམས་ལ་གེགས་བྱེད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་དགོས། རབ་ཏུ་བྱུང་ན་འདི་འདྲའི་འཁྲི་བ་སྙད་སྙོད་འོང་དོན་མེད། རབ་ཏུ་བྱུང་ནས་ཀྱང་གཞན་པ་ཆོས་སྤྱོད་བཅུའི་ལས་དང་ཐོས་བསམ་སྒོམ་པར་བརྩོན་པ་ལ་མཐུན་རྐྱེན་གྱི་གྲོགས་མ་འབྱོར་བར་འདུག་ན། དེ་ལ་དད་ཅིང་གུས་པའི་སྒོ་ནས་ཞབས་ཏོག་ལུས་ངག་གིས་ཐ་ན་དེའི་ཡི་གེ་འབྲི་བའི་ཕྱིར་སྣག་རྡོག་གཅིག་འདུལ་ལམ། དེ་སྒོམ་བྱེད་པའི་ཆེད་དུ་སྒོམ་ཤིང་ཁམ་གཅིག་གཞོག་གམ། དེའི་ཆོས་གོས་ཀྱི་ཚལ་བུ་ཙམ་ཞིག་བཙེམ་པ་ནའང་དགའ་བ་ཆེར་བསྒོམ་ནས་ངག་ཏུ། བདག་གི་དགེ་རྩ་འདིས་མཚོན་ནས་འཁོར་འདས་ཀྱི་དགེ་རྩ་ཇི་སྙེད་པ་དེས་ཕྱོགས་བཅུའི་ཞིང་རབ་འབྱམས་ན་དམ་ཆོས་སྒྲུབ་པ་མཐའ་དག་གི་རྙེད་པ་དང་བཀུར་སྟི་ཐམས་ཅད་བདག་གིས་བསྒྲུབ་ནུས་ཤིང་དེ་དག་གིས་ལམ་གྱི་བྱ་བ་མྱུར་དུ་མཐར་ཕྱིན་ནས་མཁའ་མཉམ་གྱི་སེམས་ཅན་ཐམས་ཅད་མྱུར་དུ་བླ་ན་མེད་པ་རྫོགས་པའི་སངས་རྒྱས་ཀྱི་སར་འགོད་པར་གྱུར་ཅིག །ཅེས་བསྔོ་བ་དང་སྨོན་ལམ་གདབ། གཞན་ཡང་ཕྱོགས་གར་སྡོད་ཀྱང་སྟོབས་ཅན་ལ་དཔོན་མི་འཆོལ། ཤེད་ཅན་ལ་དཔུང་མི་བསྡོམ། དེ་ལྟར་བྱས་ན་རང་རེ་ལ་ཕན་འདོགས་མཁན་དེ་དག་གི་དགྲས་གནོད་སྐྱེལ་དུ་འོང་བས་དེ་ལ་རང་རེ་ལས་དང་པོ་པ་བཟོད་པ་མ་ཐོབ་པས་གཞན་ཕྱོགས་པ་ལ་གནོད་ལན་གནོད་པས་གཞལ་ཉེན་ཆེ་བས་དེ་ལྟར་གྱུར་ན་བྱང་ཆུབ་ཀྱི་དགེ་བ་ཐམས་ཅད་རྨེགས་ནས་འཇོམས་པས་དེ་ལྟར་མ་སོང་བར་བྱ། མདོར་ན་ས་ཕྱོགས་གར་ཡང་ལོ་ཉེས། འཁྲུགས་པ་ལྡང་བ། ནད་ཡམས་དང་བཅས་པ་འདུག་ཟེར་བ་ཐོས་པ་ཙམ་གྱིས་དེ་དག་ཞི་བའི་ཕྱིར་སྨོན་ལམ་ཟོལ་མེད་དུ་གདབ། མདོར་ན་ཞིང་རྣང་མ་གཅིག་ལས་མི་རྨོ ། རྒྱགས་ཡ་ཆུང་གཅིག་ལས་མི་འཐག་ཀྱང༌། དེའི་དོན་དུ་འབུ་སྲིན་ཇི་ཙམ་ཞིག་འཆི། དེ་ཙ་ན་སེམས་ཅན་ལ་གནོད་འཚེ་ཇི་ཙམ་དུ་འགྲོ་བར་བྱེད། འདི་འདྲ་རེ་ལ་བལྟས་ན་ཡང་རྐང་པ་གར་ཡིན་དུ་སྤོ ་མི་ནུས་པ་ཙམ་ཡིན། དེས་ན་རང་དོན་ཡིན་ཕྱིན་ཆད་སེམས་ཅན་ལ་གནོད་པ་མེད་པའི་ལས་མེད་པས་རང་དོན་ཡེ་མེད་པར་གཞན་དོན་འབའ་ཞིག་གལ་ཆེ། ༼འོ་ན་འཕགས་པ་ཉན་ཐོས་པ་རང་འཁོར་བ་ནས་ཐར་པའི་དོན་ཅན་གྱིས་སེམས་ཅན་ལ་ཕན་མ་ཐོགས་ཀྱང་ཇི་ལྟར་གནོད་ཅེ་ན། སེམས་ཅན་མ་རྒན་ཐམས་ཅད་འཁོར་བར་བསྐྱུར་ནས་བླ་མེད་ཀྱི་གཏན་བདེ་མ་སྟེར་བ་ལས་གནོད་པ་ཆེ་ཅི་ཞིག་ཡོད། དེ་ཙམ་གནོད་པ་བསྐྱལ་ན་འཕགས་པ་ཉན་ཐོས་པ་སྡུག་བསྔལ་བ་ལ་སོགས་ཉེས་པ་ཆེན་པོ་མྱོང་རིགས་ཞེ་ན། བྱང་ཆེན་གྱི་གཏན་བདེ་དང་གཏན་ཐར་མ་ཐོབ་པ་ལས་སྡུག་བསྔལ་ཆེ་བ་ཅི་ཞིག་ཡོད། ཉན་རང་ཐེག་ཆེན་ལ་འཇུག་པའི་དབང་དུ་བྱས་ཀྱང༌། ཐེག་ཆེན་རང་ལམ་ནས་ཞུགས་པ་གཞན་ལས་སངས་རྒྱས་པ་ལ་ཆེར་འགོར་བ་མདོ་སྡེ་ནས་བཤད་པ་དང༌། མཐར་ཐུག་ཐེག་པ་གསུམ་དུ་འདོད་པ་ལྟར་ན། ངན་སོང་ལ་སོགས་མི་ཁོམས་པའི་རྟེན་ཅན་གྱིས་བྱང་ཆེན་ལ་གཏན་དུ་གེགས་བྱེད་མི་ནུས་པ་དང༌། ཉན་རང་གིས་གཏན་གེགས་བྱེད་ནུས་པར་བཤད་པས་དེ་ལས་ཉེས་པ་ཆེ་བ་མྱོང་རྒྱུ་ཡོད་པར་མ་གོ །མཆན།༽ ད་ལྟ་བྱང་ཆུབ་སེམས་དཔར་ཁས་ལེན་པ་ཀུན་རང་རང་གི་ཚེ་འདིའི་ཆོས་བརྒྱད་སྒྲུབ་པའི་ཆེད་དུ་གཞན་ཐམས་ཅད་བཀོལ་ནས། གཞན་རྣམས་རང་གིས་ལོ་འཁོར་གྱི་རྒྱགས་གྲབས་ཙམ་ཡང་བྱེད་མི་འཇུག་པར་གཞན་ལ་གནོད་བསྐྱལ་པ་དེ་གཞན་དོན་ཡིན་པ་སྐད་དུ་སྟོན་པ་ནི། སྤྱིར་ཆོས་ཙམ་དུ་མ་ཟད་བྱང་ཆུབ་ཀྱི་སེམས་ཀྱི་ཆོས་ལོག་པར་སྟོན་པའི་བདུད་ཀྱིས་དཔོན་སློབ་ཐམས་ཅད་ཟིན་ནམ་སྙམ་དུ་སེམས། གཞན་ཡང་མ་གཅིག་ལས་སྐྱེས་པའི་སྤུན་གཉིས་ཡིན་ཡང་འདྲ། དགེ་བཤེས་གྲྭ་ས་གཅིག་ཏུ་སློབ་གཉེར་ལྷན་དུ་བྱས་པའི་ཐོགས་མཉམ་གཉིས་ཡིན་ཡང་འདྲ། རང་ལས་མི་མཐོང་ཆུང་བ་དང༌། ཡོན་ཏན་ཆུང་བ་དང༌། སྙན་པ་ཆུང་ཟེར་བ་ཞིག་བྱུང་ན་སླ་བ་ལས་གཅིག་ཤོས་པ་ཡོན་ཏན་ཆེ། སྙན་པ་ཆེ། མི་མཐོང་ཆེ་ཟེར་བ་ཞིག་མ་བྱུང་ན་སྙམ་པའི་སེམས་ཁྲལ་སྙིང་ཐོག་ཏུ་ལྕགས་གཟེར་བཏབ་པ་འདྲ་བ་ཞིག་དགོས། མདོར་ན་བླ་མ་གྲྭ་པ་བརྒྱ་ཙམ་ཞིག་དང་བཅས་པའི་ཆག་ཕྱིར་བསྡད་ན། དེ་སྙེད་ཀྱི་མ་ལེགས་སུ་དོགས་པའི་སྡུག་བསྔལ་གྱིས་ཉིན་མཚན་འདར་རྒུ་རེ་བ་ཞིག་མེད་ཕྱིན་ཆད་ཐེག་པ་ཆེན་པོའི་བློ་དེ་ག་ནས་འོང༌། ཚེ་འདི་པ་ལ་བལྟོས་པའི་བསམ་པ་ལེགས་པ་རེ་ཡིན་ཀྱང་རེ་བ་མེད་དོ། ༼ཐེག་པ་ཆེན་པོ་ལྟར་ན་དགྲ་མེད་པས་སེམས་ཅན་རིས་མེད་ལ་ཉེས་པ་བྱུང་དོགས་ལེགས་པ་མ་བྱུང་དོགས་དགོས་ཏེ། དེ་འདྲ་དཀོན། ཚེ་འདི་དབང་དུ་བྱེད་ཀྱང་བསམ་པ་ཆེ་ཤོས་རྣམས་དགྲ་ལ་ལེགས་ཉེས་གང་བྱུང་ཡང་བཏུབ། གཉེན་ཕྱོགས་ལ་ལེགས་ན་རང་ལ་ཕན་སྙམ་པའི་ལེགས་དགའ་ཉེས་སྡུག་བྱེད་པ་ཡོད་ཀྱང༌། དེང་སང་སྙིགས་མའི་བསམ་ཆུང་རྣམས་དགྲ་གཉེར་ཐམས་ཅད་ལ་སྐྱིད་པོ་མ་བྱུང་བར་བདག་ཁོ་ན་སྐྱིད་དུ་རེ་སྟེ། ལས་ཀྱི་རྣམ་པར་སྨིན་པ་ནི་མ་རྟོགས་པར་འདུག །འདི་འདྲའི་བློ་སྐད་ཅིག་མ་རེས་ཚེ་འདིར་མཐོང་ཆོས་ལའང་རང་ལ་མི་འདོད་པ་ཁོ་ན་འོང་བར་འདུག་གོ། །མཆན།༽ གཞན་ཡང་སྐྱེས་བུ་གཅིག་གིས་གཅིག་ལ་ཡོན་ཏན་བསྒྲག་ཅིང་དག་སྣང་སྦྱོང་བ་མཐོང་ན། སྙིགས་དུས་སུ་ཡོན་ཏན་ལ་ཡོན་ཏན་ཅན་དུ་མཐོང་བ་འདི་ལྟ་བུ་དག་དཀའ་ཞིང་དཀོན་པའི་ཕྱིར་འདི་ནི་སངས་རྒྱས་དང་བྱང་སེམས་ཀྱི་སྤྲུལ་པར་གོར་མ་ཆག་པའོ། །ཞེས་དད་པ་ཆེར་སྐྱེད་ཅིང་ཕྱག་ཞེས་སོགས་བསྟི་སྟང་ཇེ་ཆེར་བྱེད། གཅིག་གིས་གཅིག་གཤེ་སྐུར་གནོད་སྐྱེལ་སོགས་མདོར་ན་རྒྱུད་འཁྲུགས་པའི་བསམ་སྦྱོར་དང༌། རབ་ཏུ་བྱུང་བ་དགེ་ཚུལ་སློང་འཕྱར་གཡེང་དང་ཕན་ཚུན་འཁྲིགས་པའི་གཏམ་དང༌། དེའི་བྱ་བ་ལ་སྦྱར་བ་དང༌། དམག་དང་རྒྱལ་ཁམས་ཀྱི་ཁྲིམས་དང༌། ཞལ་ལྕེ་སྦྱང་བདར་བྱེད་པ་སོགས་མཐོང་ན་དེ་ལྟ་བུ་བྱེད་པ་སྡུག་བསྔལ་གྱི་རྒྱུ་ལ་སྤྱོད་པ་ལ་འཛེམ་པ་མེད་པའི་སྣོད་དུ་དམིགས་ནས་སྙིང་རྗེ་ལྷག་པར་བསྐྱེད་ཅིང་སྨོན་ལམ་དྲག་གདབ་བྱའོ། །རྩ་བར་སེམས་ཅན་ལ་དངོས་སུ་ཕན་ཐོགས་ན་རབ། མ་ཐོགས་ནའང་རྒྱུད་ནས་སེམས་ཅན་གྱི་དོན་ལ་དམིགས་པའི་སྒོ་ནས་སེམས་ཅན་ལ་མ་གནོད་པར་སོང་ཕྱིན་ཆོས་བཤད། ཆོས་བསམ། ཆོས་སྒོམ། གྲྭ་བ་བསྡུ། གཙུག་ལག་ཁང་བསྐྱང༌། མཆོད་རྟེན་དང་སྐུ་གཟུགས་བཞེངས་པ་སོགས་གང་ནུས་བྱས་ན་བསོད་ནམས་སྤེལ་བའི་བསམ་སྦྱོར་ཐམས་ཅད་བྱང་ཆེན་གྱི་རྒྱུར་འགྲོ་བ་ཡིན། སེམས་ཅན་གྱི་དོན་ལ་དམིགས་པའི་བསམ་པ་མེད་པའམ། ཡོད་ཀྱང་སྦྱོར་བས་གལ་སྲིད་སེམས་ཅན་ལ་གནོད་པར་གྱུར་བའི་ཆོས་ཐོས་བསམ་སྒོམ་པ་དང༌། བསོད་ནམས་ཚོགས་གསོག་ལྟར་སྣང་བ་ཐམས་ཅད་ནི་རྫོགས་སངས་ཀྱི་རྒྱུར་མི་འགྲོ་བས་སྟབས་ལེགས་ཀྱིས་འཇོག་དགོས་པ་ཡིན་ནོ། །
མདོར་ན་རང་སངས་རྒྱས་ཐོབ་འདོད་ན། སེམས་ཅན་ཐམས་ཅད་སངས་རྒྱས་པ་མ་བྱས་པར་རང་གཅིག་པུ་འབུ་ཤུབས་བུད་བྱེད་ཐབས་མེད། ༼སེམས་ཅན་ཐམས་ཅད་སངས་རྒྱས་པར་མ་བྱས་པ་བདག་ཁོ་ན་རྫོགས་སངས་ཐོབ་ཐབས་མེད་དེ། སེམས་ཅན་ཐམས་ཅད་ཀྱི་དོན་དུ་བདག་སངས་རྒྱས་པར་སེམས་བསྐྱེད་ནས་བདག་གིས་སེམས་ཅན་ཐམས་ཅད་སངས་རྒྱས་པར་མ་བྱས་པར་བདག་ཉིད་སངས་མི་རྒྱ་བས། སེམས་ཅན་ཐམས་ཅད་སངས་རྒྱ་བའི་བར་དུ་བདག་འཁོར་བར་བསྡད་ནས་སེམས་ཅན་གྱི་བསགས་སྦྱང་གི་གྲོགས་བྱེད་ལ། དེ་ཐམས་ཅད་སངས་རྒྱས་པ་དང་རང་གིས་དམ་བཅས་པའི་སྨོན་ལམ་ཀྱང་ཡོངས་སུ་རྫོགས་པས་ན་བདག་ཉིད་ཀྱང་དུས་དེར་འཚང་རྒྱ་བ་ཡིན། འོ་ན་གཞན་དོན་དུ་གཞན་ཐམས་ཅད་སངས་རྒྱས་བསྒྲུབ་པ་ལ་བདག་ཉིད་ཁོ་ན་སངས་རྒྱས་སུ་མི་འདོད་ཀྱང་བདག་གིས་སངས་རྒྱས་ཐོབ་པ་ཅི་ཡིན་སྙམ་ན། བདག་གིས་སངས་རྒྱས་ཐོབ་པས་སེམས་ཅན་ཐམས་ཅད་སངས་རྒྱས་ཐོབ་པ་ཡིན་ཏེ། བདག་གིས་སངས་རྒྱས་མ་ཐོབ་ན་སེམས་ཅན་ཐམས་ཅད་ཀྱིས་ཀྱང་སངས་རྒྱས་ཐོབ་པར་མི་ནུས་པའི་ཕྱིར༌། བདག་གིས་སངས་རྒྱས་ཐོབ་པ་དེས་སེམས་ཅན་ཐམས་ཅད་ཀྱིས་སངས་རྒྱས་ཐོབ་པའི་འཕྲལ་དུ་རྒྱུ་དང༌། ཕུགས་ཀྱི་སེམས་ཅན་ཐམས་ཅད་སངས་རྒྱས་ཐོབ་པར་བྱེད་པའང་ཡིན་ནོ། །འོ་ན་བདག་སངས་རྒྱས་པ་ན་སེམས་ཅན་ཐམས་ཅད་སངས་རྒྱས་པས་བདག་སངས་རྒྱས་ནས་སེམས་ཅན་ཐམས་ཅད་མེད་པས་གདུལ་བྱའི་ཞིང་མེད་པར་འགྱུར་དམ་ཞེ་ན། མི་འགྱུར་ཏེ། རང་སྣང་གིས་བསྡུས་པའི་སེམས་ཅན་ཐམས་ཅད་བདག་ཉིད་རྫོགས་པར་སངས་རྒྱས་པ་ན་དེ་དག་ཀྱང་སངས་རྒྱས་པ་ཡིན་མོད་ཀྱི། ད་དུང་སངས་རྒྱས་ནས་ཀྱང་གཞན་སྣང་གིས་བསྡུས་པའི་སེམས་ཅན་ཟད་པ་མེད་པས་སངས་རྒྱས་ཀྱི་གདུལ་བྱའི་ཞིང་དུ་གྱུར་པའི་འཁོར་བ་སྟོང་པར་ཡང་མི་འགྱུར་ལ། གཞན་སྣང་གི་འཁོར་བ་པ་ཐམས་ཅད་ཀྱང་རྫོགས་བྱང་ལ་འགོད་མི་ནུས་པའང་མ་ཡིན་ལ། འཁོར་བ་སྤྱི་མཐའ་ནས་ཟད་པའང་མི་འགྱུར་བ་ཡིན་ལ། གནད་འདི་སོ་སོའི་སྐྱེ་བོ་རྣམས་ཀྱི་བློ་ལ་མི་འཛིན་པ་ནི། སངས་རྒྱས་ཀྱི་ཕྲིན་ལས་ཟབ་མོ་རང་ཅག་གི་བློ་ལ་འཆར་བ་དང་བསམ་དུ་མེད་པའི་སྐལ་བས་མ་གྲུབ་པ་ཡིན་གྱི། སངས་རྒྱས་ཀྱི་གདུལ་བྱ་འདུལ་ཚུལ་ལ་འགལ་བ་མི་འཁྲུལ་པའི་ཚད་མ་ཡོད་པ་དོགས་པར་མི་བྱའོ། །སངས་རྒྱས་ནས་ཀྱང་སངས་རྒྱས་ཀྱི་མཛད་པ་སེམས་ཅན་དང་འཁོར་བ་ཁོ་ན་ན་ཡོད་པས་འཁོར་བ་འབའ་ཞིག་ཏུ་བཞུགས་པ་ཡིན་ཏེ། སངས་རྒྱས་ཀྱི་ཞིང་ཞེས་བྱ་བ་དམ་པའི་གནས་འོག་མིན་ལྟ་བུ་ཁོ་ན་ལ་མི་བཟུང༌། དེས་ན་རྒྱལ་བ་ཡང་དགོན་པས། བདག་འཁོར་བའི་གཏིང་རྡོ་བྱེད་པ་ལ། །དགྲ་བྱང་ཆུབ་ཀྱི་བར་ཆད་མི་གཏོང་འཚལ། །ཞེས་དང༌། ཕྱིས་ཀྱི་དཔྱོད་ལྡན་དག་སེམས་ཅན་ལ་འཁོར་བ་ཆུང་ངུ་བའམ། འཁོར་བར་རེས་འགའ་གནས་པ་དང༌། སངས་རྒྱས་ལ་འཁོར་བ་ཆེན་པོ་དང༌། འཁོར་བར་རྟག་བཞུགས་པར་ཟེར། མཆན།༽ སེམས་ཅན་ཐམས་ཅད་འཚང་རྒྱ་བར་བྱེད་པ་ལ་སེམས་ཅན་རྣམས་ལ་ཕན་འདོགས་ལས་ཆེ་བའི་ཐབས་གཞན་མེད། སེམས་ཅན་ཐམས་ཅད་སངས་རྒྱས་པའི་ཕན་འདོགས་བྱེད་པ་ལ་སེམས་ཅན་གྱི་རྒྱུད་ལ་བསགས་སྦྱངས་གཉིས་བསྒོམ་ཞིང་སྤེལ་བ་ལས་བྱེད་ཐབས་མེད། དེ་ལ་སེམས་ཅན་གྱི་རྒྱུད་ལ་སྡིག་པ་བཤགས། སྒྲིབ་པ་སྦྱོང་བ་དང་བསོད་ནམས་དང་ཡེ་ཤེས་ཀྱི་ཚོགས་བསགས་པའི་ཐབས་ལ་རང་གིས་འབད་ཚུལ་ནི། གྲོགས་དགེ་བཤེས་དང་ཡོངས་འཛིན་བླ་མ་གཉིས་ཀྱི་ཚུལ་གྱི་སྒོ་ནས་གཞན་དོན་ལ་འབད་པ་མ་གཏོགས་འབད་ཐབས་མེད་པས། དགྲ་གཉེན་བར་མ་ཐམས་ཅད་ལ་རྟོགས་པ་རང་ལས་མ་ཐོབ་དང༌། མཉམ་པ་ལ་རང་གི་གྲོགས་དགེ་བཤེས་ཀྱི་ཚུལ་དང༌། རང་ལས་དམན་པ་ལ་ཡོངས་འཛིན་གྱི་ཚུལ་གྱིས་གཞན་དོན་ལ་བརྩོན་པར་བྱའོ། །དེས་ན་སེམས་ཅན་དགྲ་གཉེན་གཞན་ལ་ཕན་འདོགས་པའི་བསགས་སྦྱངས་རླབས་ཆེན་མ་བྱུང་ཡང༌། གཞན་སྡིག་གསོག་པའི་རྟེན་དུ་མ་སོང་ཞིང་བསོད་ནམས་བསགས་པའི་རྟེན་དུ་འགྲོ་བ་ཙམ་རེ་གལ་ཆེ། འདི་རྣམས་ལ་དམིགས་སྐོར་དུ་བྱེད་ན་མཐའ་ཡས་པས་རྟོགས་ལྡན་བླ་མས་འཁྲིད་པར་མཛོད་ཅིག །གཉིས་པ་ལྷ་མ་ཡིན་ཡང་ལྷའི་ཁོངས་སུ་བསྡུ་པས། ལྷ་མིན་གནས་གཞི་འདོད་ལྷ་རིགས་དྲུག་དང་བཅས་པ་འདི་རྣམས་ཀྱི་འཐབ་རྩོད་འཆི་འཕོའི་སྡུག་བསྔལ་སོགས་ཐུན་བཞིར་བསམས་ཏེ། ངག་ཏུ། ལྷ་དང་ལྷ་མིན་རྣམས་ཀྱི་རྩེ་དགའ་འདི། །སྐད་ཅིག་གཅིག་གི་བདེ་སྐྱིད་ལོངས་སྤྱོད་ལ། །སྐད་ཅིག་གཅིག་གིས་འགྱུར་བའི་འགྱུར་ཚབས་ལ། །གཞིག་ན་བསམ་གཏན་སེམས་བདེ་ཐོབ་ན་ཡང༌། །སེམས་ཚོ་མི་ཐུབ་མྱ་ངན་དྲག་ཏུ་སྐྱེས། །ལུས་ཀྱིས་ཤིན་སྦྱང་བདེ་བ་ཐོབ་ཀྱང་བརྒྱལ། །ཞེས་ཡང་ཡང་བརྗོད་ཅིང་སྨོན་ལམ་གདབ་བོ། །འདི་རྣམས་བག་མེད་ལ་ཆགས་ནས་དམ་ཆོས་སྒྲུབ་པའི་སྐལ་བ་མེད་པར་འཁོར་བར་དོན་མེད་དུ་འཁྱམས་པ་ཡང་རང་རེ་ལ་ཐུག་སྟེ། སྔར་ཁོང་དགེ་བཅུ་སྤྱད་པའི་ཚེ་རང་རེ་ཁོང་ལ་ཆགས་སྡང་གི་དམིགས་རྐྱེན་བྱས་པས་དགེ་བཅུ་སྤྱོད་པ་གོང་འཕེལ་དུ་འགྲོ་བ་མཐར་མ་ཕྱིན། དེ་མ་ཕྱིན་པས་ལྷའི་གོ་འཕང་ཐོབ་ཀྱང་རྫོགས་བྱེད་སྡིག་པའི་འབྲས་བུས་རྫོགས་པས་ཐར་པའི་ཐབས་འཚོལ་མ་ཤེས་པར་འཁོར་བར་འཁྱམས་པ་ཡིན། ཨ་ཙ་མ།
གསུམ་པ་ནི། གཟུགས་ཁམས་གནས་བཅུ་གཉིས། གཟུགས་མེད་སྐྱེ་མཆེད་མུ་བཞི་ཡང་རང་རང་གི་ཏིང་ངེ་འཛིན་གྱི་ཤུགས་ཟད་ནས་ཡང་སྔར་གྱི་ལས་ཉོན་གྱི་དབང་གིས་ངན་སོང་དུ་སྐྱེ་བའི་སྡུག་བསྔལ་ཡང་ཐུན་བཞིར་བཅད། དེ་ཡི་དོན་གྱིས་སྡུག་བསྔལ་དྲག་བསམ་དང་སྙིང་རྗེ་ཆེར་བསྐྱེད་ནས་སྨོན་ལམ་གདབ་བོ། །འདི་རྣམས་ཀྱང་ཏིང་ངེ་འཛིན་གྱི་ལས་ཀྱི་འབྲས་བུ་ཟད་ནས་ངན་སོང་དུ་འགྲོ་བ་ཡང་རང་རེ་ལ་ཐུག་སྟེ། སེམས་ཅན་གྱི་ཁམས་ན་བདག་འཛིན་ཅན་རང་རེ་འདྲ་བ་རྐྱང་དུ་སོང་ནས། འདོད་པ་དང་གཟུགས་ཁམས་ཙམ་ལ་ཆགས་བྲལ་ཐུབ་ཀྱང་༼འཁོར་བའི་ཏིང་ངེ་འཛིན་གྱི་བདེ་བ་འདི་བྱིས་པ་དག་གིས་སྡུག་བསྔལ་དུ་མི་རྟོགས་ཀྱང་འཕགས་པ་དག་གིས་སྦྲུལ་གདུག་པས་ཟིན་པའི་དུག་གིས་ལུས་ཐམས་ཅད་ཁྱབ་པ་ན་སྡུག་བསྔལ་དུ་མཐོང་བ་ལྟར་ཟག་བཅས་འདུ་བྱེད་དུ་ཁྱབ་པའི་སྡུག་བསྔལ་ལ་སྡུག་བསྔལ་བར་དངོས་སུ་གཟིགས་ནས་ཐུགས་དབྱུང་བ་ཡིན་ཏེ། མདོ་ལས། ལག་མཐིལ་སྤུ་ཉག་གཅིག་འདུག་པ། །མི་རྣམས་ཀྱིས་ནི་མི་རྟོགས་ལ། །དེ་ཉིད་མིག་ཏུ་སོང་གྱུར་ན། །མི་བདེ་བ་དང་གནོད་སྐྱེལ་ལྟར། །བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ནི། །དེ་ཡིས་ཤིན་ཏུ་ཡིད་དབྱུང་འགྱུར། །ཞེས་སོ། །མཆན།༽ བདག་མེད་རྟོགས་པའི་གང་ཟག་དང་མ་མཇལ་བས་བདག་འཛིན་ཅན་ང་འདྲ་ཞིག་དང་ཐུག་པས་འཁོར་བ་མཐའ་དག་ལ་ཆགས་བྲལ་བྱེད་མ་ནུས་པས་དེའི་ལེ་ལན་ཀྱང་རང་ལ་ཐུག་གདའོ། །
བཞི་པ་ནི། ཉན་རང་འཕགས་པ་དགྲ་བཅོམ་པ་དེ་དག་ཀྱང་སྒྲིབ་གསུམ་སྤངས། ཚོགས་གཉིས་རྫོགས། སྐུ་གསུམ་གྱི་བྱང་ཆུབ་མ་བརྙེས་པར་ཞི་བ་ཕྱོགས་གཅིག་པའི་ཏིང་ངེ་འཛིན་ཉི་ཚེ་བ་ལ་གཉིད་ལོག་པ་བཞིན་སོང་སྟེ་མཐར་ཐུག་མི་གནས་པའི་མྱང་འདས་གོ་ཆོད་པོ་འཆི་མེད་ཀྱི་གནས་མ་ཐོབ་པས་ཟག་མེད་ཀྱི་ལས་ཀྱི་དབང་གིས་བསམ་གྱིས་མི་ཁྱབ་པའི་སྐྱེ་འཆིའི་འཆིང་བ་དང་བཅས་པའི་ཕྱིར། ཉོན་མོངས་ཅན་མིན་པའི་མ་རིག་པའི་ལས་ཀྱིས་འཕངས་པའི་ལུས་མ་སྤངས་པའི་ཕྱིར་གཏན་དུ་ཐར་པ་ཐོབ་པ་ཡོད་པ་མ་ཡིན་ནོ། །དེ་མ་ཐོབ་པ་དེ་ཡང་རང་ཅག་རྣམས་ལ་ཐུག་སྟེ། འཕགས་པ་དེ་དག་དང་པོ་བྱང་ཆེན་དུ་ཐུགས་བསྐྱེད་པ་ན་རང་ཅག་མི་བསྲུན་པས་དེ་དག་གིས་ཐུགས་སུན་ཕྱུངས་བས་འཕགས་པ་དེ་དག་གིས་སེམས་ཅན་མི་བསྲུན་པ་རེ་རེའི་དོན་ཡང་མི་བཏུབ་ན། མཁའ་མཉམ་གྱི་དོན་ཅི་ལ་འོང་དགོངས་ནས་ཐེག་དམན་དུ་སེམས་བསྐྱེད་པ་དེར་གདའ། མདོར་ན་རང་རེ་སེམས་ཅན་སྤྱི་སྒོས་འདི་ལ་ཐོག་མེད་ནས་མ་བུར་འབྲེལ་བའི་ཉན་རང་དགྲ་བཅོམ་པ་དེ་དག་གིས་ཀྱང་དོར། དེ་སྐྱབས་གནས་སངས་རྒྱས་ཉག་གཅིག་མིན་པ་སུ་གདའ། སེམས་ཅན་འདི་རྣམས་རང་རང་གི་སྡུག་བསྔལ་རང་རང་གིས་ངོ་ཤེས་རེ་བྱུང་ན་དགའ་བ་ལ། ལྟོས་ས་སྐྱབས་གསུམ་ལ་སྐྱབས་གནས་ངོ་ཤེས་རེ་བྱུང་ན་སྐྱིད་པ་ལ། རང་སྡུག་རང་གིས་བྱས་པ་ལ་དམུས་སུན་གོམས་གསུམ་རེ་བྱུང་ན་འོས་པ་ལ། ཐོག་མེད་མཐའ་མེད་དུ་འཁོར་བར་འཁྱམས་ཚུལ་འདི་ལ་ཐག་ཆོད་ཀྱི་ཆོག་ཚོད་ཅིག་འཛིན་པར་ཐང་པ་ལ། དེས་ན་བརྒྱུད་པའི་སྒོམ་ཚུལ་གཞིར་བཞག རང་གི་མྱོང་ཐོག་ནས་བཀར་ཏེ་བྲིས་པ་ཡིན་པས། ཕྱིན་ཆད་ཁྲིད་འདེབས་པོ་རྣམས་ཀྱིས་རྒྱུད་ལ་ཅི་འདྲེ་འདྲེར་བསྒོམ་པའི་སྲོལ་འཇུག་པ་དང༌། འདི་འདེབས་དུས་མཚམས་དྲག་བསྡམ་གལ་ཆེ། རྩ་བར་རྗེ་བཙུན་སྒམ་པོ་པའི་ཞལ་ནས། དགོན་པ་བདག་ཏུ་མ་བཟུང༌། ཐབ་ཀ་དང་ལས་ཀ་མི་བྱ། འཁོར་གཡོག་ལ་མ་དགའ། ཕྱེ་གཏོར་མ་འགམ། མི་ཆེན་གྱི་ལད་མོ་མ་བྱེད། ཟང་ཟིང་གི་གཡེང་བ་མི་བྱ། གཞན་ངོ་མ་བསྲུང༌། བུད་མེད་དང་ཁྱུ་མ་བསྲེ། ཞིང་ཆུང་དང་བུན་བསྐྱེད་མི་བྱ། ཚོང་ཁེ་སྤོགས་མི་བྱ། བླ་མ་ཡི་དམ་མ་བསླུ། བློ་ཕུགས་སྤྲང་ལ་གཏོད། འདུག་ས་རི་ཁྲོད་དུ་གྱིས། སྨྲ་ན་རང་སྐྱོན་སྨྲོས། བསྟོད་ན་གཞན་བསྟོད། འདུལ་ན་རང་རྒྱུད་ཐུལ། བསགས་ན་བཕགས་ནོར་བདུན་སོག །སྤེལ་ན་ཉམས་མྱོང་དང་རྟོགས་པ་སྤེལ། སྐྱོང་ན་བླ་མའི་གདམས་ངག་སྐྱོངས། ལར་ཆོས་གཤའ་མ་བྱེད་ན་མི་གཞི་འགྱུར་མེད། རྟག་ཏུ་འཆི་གྲབས་བྱེད་པ། དད་པ་ལ་འཕེལ་འགྲིབ་མེད་པ། སེམས་ལ་གཡོ་སྒྱུ་བྲལ་བ། དམ་ཚིག་དང་སྡོམ་པ་ལྡན་པ། སེམས་ཅན་གཅིག་གི་བ་སྤུའི་བུ་ག་ལའང་གནོད་པ་མི་སྐྱེལ་བའི་ཁར་ནུས་ཚད་ཀྱིས་ཕན་འདོགས་པ། ངན་སྨྲས་སྐུར་འདེབས་སུ་ཟེར་ཡང་གདམས་ངག་ཏུ་གོ་བ། ༼གདམས་ངག་ཏུ་གོ་བའི་བརྡ་དོན་བསྟན་པས་སྟོང་ཉིད་རྟོགས་ཟེར་བ་ལྟ་བུ་ལ་མི་བྱ། རྐྱེན་ངེས་འབྱུང་དང་མོས་གུས་བྱང་སེམས་འཕེལ་བ་སོགས་ཆེར་འབྱུང་བའི་གྲོགས་སུ་འགྲོ་བ་ལ་བྱ། མཆན།༽ གནོད་པ་སུས་བསྐྱལ་ཀྱང་བཟོད་པ་ཨེ་ཐུབ་ལྟ་བའི་སློབ་དཔོན་དུ་འཛིན་པ། འཐབ་རྩོད་ཕར་བྱེད་པ་ལྟ་ཞོག ཚུར་བྱས་ན་ལུས་ངག་ཡིད་གསུམ་གྱི་དགེ་རྩ་ཐམས་ཅད་དེ་རྫོགས་བྱང་ཐོབ་པའི་དོན་དུ་བསྔོ་བ། རང་གསོད་ཀྱང་བཟོད་པ་མི་གཏོང་ན། གཏམ་མི་སྙན་པ་དང་ནོར་དུམ་པ་རེ་དང་འགྲུལ་ཚན་རེ་བརྡུང་བཏགས་ལ་རྒྱུད་འཁྲུགས་ཐབས་ཅི་ཡོད། གོས་མར་བསྲིངས་སྐྲ་ཡར་བསྟུངས་ན་བྱ་རྒྱུ་དེ་རང་གི་ཚེ་འདི་ཡི་གཏམ་སྙན་བདེ་འབྱོར་སྒྲུབ་པ་དང་གཞན་ལ་གནོད་འཚེ་སྐྱེལ་བ་ཡིན་ནམ། གྲལ་དམས་སམ་བསྙེན་བཀུར་ཆུང་ངམ་མི་རྩིས་ཞང་རེ་ཆུང་ན་ང་སྟོན་སྒོམ་ལ་བསྙས་པ་བྱས་ཟེར་ནས་ཀོ་ལོང་བྱེད་གདའ། སྟོན་སྒོམ་ཚུལ་གནས་ཐོས་སྒོམ་གཞན་ཕན་ཡོན་ཏན་གྱི་ཡུས་ཁྱེར་ནས་ཚིག་གཅིག་གི་ཟུར་ལའང་རང་བསྟོད་དང་གཞན་ལ་འཕྱ་བ་གཉིས་གསུམ་རེ་ཐོལ་རྒྱག་ཏུ་ཡོང་བ་དེ་འདྲའི་རིགས་ཅན་དེ་ཚེ་ཕྱི་མ་ཕར་ཞོག །ཚེ་འདི་ལའང་དེ་ལ་མི་འདོད་པ་སྣ་དགུ་འོང༌། འོ་སྐོལ་ཆོས་པ་ཡིན་ཟེར། ཆོས་དཔེ་ལ་བཞག་པ་བོང་རྒྱབ་མང་པོ་ཁུར། རྒྱུད་ཐ་མལ་དུ་བཞག སེམས་འདོད་ཆགས་ཀྱི་ནང་དུ་རུལ་བཅུག་ནས། ལག་ལེན་མི་ཆོས་ལ་བྱེད། བཟླས་བརྗོད་བོན་སྔགས་ལ་བྱེད། དགེ་སྦྱོར་རྐྱེན་ཟློག་ལ་བྱེད། མཆོད་པ་བུ་སྨད་དང་ཉེ་འབྲེལ་དང་རང་གི་གྲྭ་རིས་ཡོན་བདག་ལ་བྱེད། གཏོར་མ་གོད་འདྲེ་ལ་གཏོང༌། སྒྲུབ་པ་ཆོས་བརྒྱད་ལ་བྱེད་ནས་ད་ལྟ་ཆོས་ནས་བཤད་པ་བཞིན་བྱེད་མཁན་ཡོད་པ་མིན། ཡོད་ཟེར་བའང་རྫུན་ཡིན། བདེན་མི་སྲིད། ཆོས་ནས་བཤད་པ་དེ་འདྲ་མི་ནུས་སོ། །
འོ་ན་སྡོམ་པ་བླངས་ནས་ཅི་བྱེད། ཆོས་ཉན་ནས་ཅི་བྱེད། དཔེ་བྲིས་ནས་ཅི་བྱེད། བློ་བཤར་བྱས་ནས་ཅི་བྱེད། ཐམས་ཅད་ཀ་ཚེ་འདི་སྒྲུབ་པའི་ཐབས་སུ་བྱས་པ་མ་གཏོགས་ཚེ་ཕྱི་མའི་ཆེད་དུ་བྱས་མི་འདུག་པས་བྱ་བ་ཐམས་ཅད་ནམ་ཕུགས་ཀྱི་འདུན་མའི་དོན་ལ་མ་སོང་འདུག་ན། ཞེས་གསུངས་པ་འདི་ཡང་དང་ཡང་དུ་ལན་གཅིག་མིན་པར་བསམ་ཞིང༌། ཉི་མ་རེ་ལ་ཚར་བརྒྱ་རེ་སྒོམ་པ་གལ་ཆེ། ནམ་འདོད་ཆགས་ལ་སོགས་རྐྱེན་དྲག་པོས་གཙེས་པ་ན། རྗེ་སྒམ་པོ་པའི་གསུང་འདི་འདོན་ཞིང་གསོལ་བ་དྲག་ཏུ་གདབ། ཧཱུྃ་རིང་མང་པོ་བརྗོད། ལུས་ཀྱིས་བླ་མ་དང་དཀོན་མཆོག་ལ་ཕྱག་འཚལ་ཞིང་ས་ལ་བརྡེབ་བོ། །འདིར་སྨྲས་པ། ཕྱི་ན་ཆོས་གོས་ཙམ་ཞིག་བགོ་བ་ནས། །ནང་ན་ཕྲག་དོག་ཟུག་རྔུ་མ་བྲལ་ཞིང༌། །དུས་ཀྱི་བཟའ་བཏུང་བྲེལ་བས་སེམས་གཡེངས་ཏེ། །ཐོས་བསམ་སྒོམ་པ་རིམ་བཞིན་བྱེད་དོ་ལོ། །བྱང་ཆུབ་སེམས་ཀྱང་ད་སྡོད་བསྒོམ་མོ་སྐད། །བདག་གཞན་བརྗེ་བ་སླད་ནས་བགྲུབ་བོ་ཟེར། །དེ་འདྲ་སངས་རྒྱས་སྒྲུབ་པ་ཇི་ལྟར་མཆི། །བདག་གིས་འདིར་འབད་དགེ་བ་དེས། །དཔལ་ལྡན་དྭགས་པོའི་དགོངས་འགྲུབ་སྟེ། །བདག་གཞན་སྙིང་ནས་བརྗེ་གྱུར་ཅིག །ཅེས་བྱ་བ་འདི་ནི་དཔལ་དབྱངས་ཅན་དགའ་བར་བྱེད་པས་སོ། །ཤུབྷཾ། །
རླུང་བྱང་སེམས་དང་བསྲེ་བའི་མན་ངག་བཞུགས་སོ། །
ན་མོ་གུ་རུ། རྣལ་འབྱོར་གྱི་དབང་ཕྱུག་སངས་རྒྱས་མཉན་པ་གྲུབ་ཐོབ་ཀྱི་ཞབས་ལ་ཕྱག་འཚལ་ཞིང་སྐྱབས་མཆིའོ། །བྱིན་གྱིས་བརླབས་ཏུ་གསོལ། དེ་ཡང་དྲག་པོ་བཙན་ཐབས་ཀྱི་རིམ་པ་ཞིག་བརྗོད་པར་བྱ་སྟེ། དེ་ལ་དང་པོར་གསོལ་བ་དྲག་ཏུ་བཏབ་ནས་གུ་གུལ་གྱི་དུད་བས་བསངས། ལུས་རྡོར་སྐྱིལ། ལག་པ་བརླའི་སྟེང་དུ་གནོན། འོག་རླུང་དམ་དུ་བཅིང་བ་ནས་ལྟོ་བ་རྒལ་བ་ལ་སྦྱར་བ་ཡར་དྲངས་ཐེབས་ལན་ཉི་ཤུ་རྩ་གཅིག་བྱས་ནས་ཧཱུྃ་རིང་དང་སྦྲགས། དེ་ནས་རླུང་རན་ཚོད་གཅིག་རྔུབས་པ་ལྟེ་བར་དམ་དུ་བསྡམ་པ་སེ་གོལ་ཉི་ཤུའི་རིང་ཅི་ཐུབ་ལྟ་བ་ཐུན་བརྒྱད་དུ་བགོས་པའི་ཐུན་རེ་ལ་བཅུ་དྲུག་རེ་བྱེད། འདིའི་དུས་སུ་ཤ་ཐུད་རུལ་སུམ་སྔོ་ངད་དང་ཇ་ཆང་གང་ཡང་མི་འཐུང༌། ལུས་ཀྱིས་ཡན་ལག་དང་མཚོགས་མ་ལ་སྣུམ་གྱིས་འཕུར། ཐོ་རངས་ཚ་བ་གསུམ་ཐུན་རེ་འགམ། དམིགས་པ་རྟོགས་མེད་ལ་གཅུན།
དེ་ནས་ལུས་གནད་དེ་ཅུང་ཟད་གློད་ནས་སྔར་སེ་གོལ་ཉི་ཤུའི་རིང་ལས་སླར་སེ་གོལ་ཉི་ཤུ་རྩ་བདུན་གྱི་བར་དུ་བརྩེགས་ཨེ་ཐུབ་བལྟ་ཞིང་རླུང་ལྷག་མ་གཅིག་རྗེས་ནས་སླར་མནན་པའོ། །དམིགས་པ་ནི་ཚངས་བུག་ཏུ་རྩ་བའི་བླ་མ་མེའི་རང་བཞིན་ཅན་དུ་བསྒོམས་ནས་དེའི་བདེ་དྲོད་ཀྱིས་ལུས་སེམས་ཐམས་ཅད་སྦྲིད་པར་བསྒོམ། དེ་ནས་རླུང་སོ་གཅིག་ཏུ་མནན་ནས་དཔུང་པ་གཉིས་གཡས་གཡོན་དུ་གཅུད་དེ་དམིགས་པ་བླ་མའི་འོད་ཟེར་གྱིས་རང་ལུས་གཡོས་པར་བསྒོམ་ཞིང་གཞན་གྱི་དགེ་བ་ལ་རྗེས་སུ་ཡི་རང་བར་བྱའོ། །ཡང་ལག་པ་གཉིས་པུས་མོ་གཡས་གཡོན་གྱི་ཁར་མནན་ནས་གསུམ་སྤྲུགས་རེ་བྱས། རླུང་སོ་བདུན་བརྩེགས། དམིགས་པ་ལུས་ཁོལ་བར་བསྒོམ། ཡང་རླུང་བཞི་བཅུ་བརྩེགས་ལ་རྡོ་རྗེ་ཁུ་ཚུར་བཅངས་ཏེ་ལག་པ་བསྣོལ་བ་གཡས་གཡོན་དུ་ཤེད་མནན་ནས་པུས་ཐོག་ཏུ་ལྗིད་ཕབ་སྟེ་འཕར། དམིགས་པ་ནི་ཆེར་ཁོལ་བར་བསྒོམ། ཡང་རླུང་ཞེ་ལྔར་བརྩེགས་ནས་སྔར་གྱི་འཁྲུལ་འཁོར་དེའི་ཁར་གཡས་གཡོན་སྤྲུགས་འདེབས་སིལ་སིལ་གསུམ་རེ་བྱ། དམིགས་པ་ནི་ལུས་དེ་ཆེར་ཞུ་སྟེ་ལྦུ་བ་ཆིལ་གྱིས་སོང་བར་བསྒོམ། ཡང་རླུང་ལྔ་བཅུར་བརྩེགས་ཏེ་ལག་པ་རྡོ་རྗེ་ཁུ་ཚུར་སྙིང་གར་བསྣོལ་ནས་ཤེད་མ་ཤོར་བར་བྱས་ཏེ། པུས་མོ་ལ་བཀབ་ནས་འབེབས་མང་དུ་བྱ་ཞིང་ལུས་ཆེར་ཞུ་བ་ལས་འོད་ཟེར་གྱི་ཕྲེང་བ་དཔག་ཏུ་མེད་པར་སྤྲོ་བའོ། །ཡང་རླུང་ལྔ་བཅུ་ང་ལྔར་བརྩེགས་ཏེ་འཁྲུལ་འཁོར་སྔ་མའི་ཁར་རོ་སྟོད་སྤྲུགས་ཤིང༌། ལུས་ཀྱི་འོད་ཟེར་ཐམས་ཅད་རེས་སྔོ་བུན་རེས་དམར་ཆེན་ལ་སོགས་རེ་མོས་སྦྱང༌། ཡང་སེ་གོལ་དྲུག་ཅུར་བརྩེགས་ཏེ་སྔར་གྱི་སྤྲུགས་པའི་མཐར་གཡས་གནོན་གཡོན་གནོན་བྱའོ། །འོད་ཟེར་འཁྲུགས་པར་བསྒོམ།ཡང་སེ་གོལ་རེ་བདུན་དུ་བརྩེགས་ནས་སྔར་གྱི་སྤྲུགས་གནོན་གྱི་མཐར་གཡས་གཡོན་དུ་གཅུད་ཅིང༌། རླུང་ཆུང་རེ་ཁན་མར་འཛིན་ནས་ཅུང་ཟད་རེ་དགང༌། འོད་ཟེར་རྣམས་ལས་སྒྲ་ཆེར་གཡོ་བར་བསྒོམ།
ཡང་རླུང་བདུན་ཅུ་དོན་གསུམ་དུ་བརྩེགས། ལུས་གནས་སྔར་གྱི་དེ་སྤོས་ཏེ། ཙོག་པུ་ལག་གཉིས་བརླར་འཁྱུད་འཕར་ཏེ་ལུས་མེ་རླུང་དུ་ཡལ་བར་བསྒོམ་མོ། །ཡང་རླུང་དོན་བརྒྱད་དུ་བརྩེགས། དམིགས་པ་སྔ་མ་དང་རླུང་སྦྱོར་སྔ་མར་རང་ཉིད་ལ་ང་རྒྱལ་སྤང་ཞིང༌། རང་གི་འགྲན་ཟླ་ལ་ཕུན་སུམ་ཚོགས་པར་བསྒོམ་པའོ། །ཡང་རླུང་གྱ་གསུམ་དུ་བརྩེགས། དམིགས་པ་ལ་རང་གི་གཏུམ་མོའི་འོད་ཟེར་གྱིས་སེམས་ཅན་ཐམས་ཅད་ཀྱི་སྡུག་བསྔལ་སེལ་བར་བསྒོམ་ཞིང་འབེབས་སྔར་བཞིན་བྱའོ། །ཡང་རླུང་དགུ་བཅུར་བརྩེགས་ནས་རྡོར་སྐྱིལ་བྱས་ཏེ་བར་རླུང་དམ་དུ་བསྡམས་ནས་སེམས་ཅན་ཐམས་ཅད་ཀྱི་སྡུག་བསྔལ་གཏུམ་མོའི་མེས་སྦྱངས་ཏེ། སེམས་ཅན་ཐམས་ཅད་ཀྱི་རྒྱུད་ལ་བྱམས་པའི་ངོ་བོའི་སེམས་བཅོས་མིན་དུ་སྐྱེས་པར་བསྒོམ། དེ་ནས་རླུང་བརྒྱའི་བར་དུ་བརྩེགས་ནས་སྟོད་སྨད་རླུང་གིས་སུམ་གཉིས་དགང༌། སྟེང་རླུང་རིམ་ཅན་དུ་བསུས་ཤིང་མནན་ནས་ལུས་ཀྱི་ནང་ཐམས་ཅད་གཏུམ་མོའི་མེ་འོད་ལུང་སྟོང་སྨུག་པས་ཁེངས་པ་ལ་ཉི་མའི་འོད་ཟེར་ཕོག་པ་ལྟ་བུར་བསྒོམ་པ་ནི་རླུང་གི་རྣལ་འབྱོར་དམིགས་པ་བཅུ་བཞི་སྟེ། ད་ནི་རླུང་བྱང་ཆུབ་ཀྱི་སེམས་སུ་བསྲེ་བར་བྱ་སྟེ། རང་ཉིད་ཀྱི་ཡིད་དུ་གང་མི་འོང་བའི་སྐྱེས་བུ་ཞིག་ཡིད་ལ་བྱས་ཏེ། འདིས་ང་རང་གི་དོན་དུ་སྔར་འཁོར་བ་ཐོག་མེད་ནས་བུ་དང་བུ་མོ་དང་མཛའ་བཤེས་སུ་བྱས་པ་ཡིན་པས་སྙིང་དུ་སྡུག་པར་འོས་སྙམ་ནས། ད་ལྟ་ཡིད་དུ་མི་འོང་ཆེ་གེ་འདི། །ཐོག་མ་མེད་ནས་བུ་དང་ཆུང་མ་ཡིན། །ང་ཡི་དོན་ལ་འདི་ཡིས་དཀའ་བ་ནི། །དཔག་མེད་སྤྱད་ཕྱིར་ཡིད་དུ་འོང་གྱུར་ཅིག །ཡང་རང་ལ་མི་དགའ་ཞིང་འབར་བ་དང་སྡང་ཞུགས་བྱེད་མཁན་ལ་སེམས་སྡང་ཆ་སྐྱེ་ན། ཁོ་ཕ་མ་ཡིས་ང་བུ་དང་བུ་མོ་ལ་སྡང་ཆ་སྐྱེ་མི་རིགས་ཤིང་བརྩེ་ཞིང་བྱམས་པར་འོས་སྙམ་སྟེ། མ་ཡིས་བུ་ལ་མི་སྙན་བརྗོད་པ་ནས། །སྡང་ཚུལ་སྟོན་པ་མ་ལ་མི་ལེགས་མོད། །བུ་རྣམས་ཁྲོ་བར་མི་རིགས་ཕ་མ་ཡི། །ཡོན་ཏན་རྣམས་ལ་རྟག་ཏུ་བསྟོད་པར་བགྱི། །ལྷག་པར་རང་དང་མཉམ་པར་མི་འོས་པའི་ཕུན་སུམ་ཚོགས་པ་བློས་མི་བཟོད་པ་ལ་འདི་ལྟར་བལྟ་བར་བྱ་སྟེ། རང་དང་དོ་ཟླའི་སྐྱེ་བོ་ཐམས་ཅད་ལ། །ཕུན་སུམ་ཚོགས་ན་ལྷག་པར་རྗེས་ཡི་རང༌། །དེ་ལ་བརྟེན་ནས་བདག་དང་བདག་འདྲ་ལ། །ཕྲག་དོག་རྒྱུད་ལ་སྐྱེ་བར་མ་གྱུར་ཅིག །མདོར་ན་རང་གི་དགྲ་བོར་བཟུང་ཞིང་རང་ལ་གནག་པར་སྣང་བ་དེ་ནི་ལྷག་པར་ཁོ་བདག་ལ་སེམས་བཟང་པོ་ཡོད་པར་ངེས་ཏེ། ངེད་རང་འཁྲུལ་ནས་མཐོང་བ་ལོག་པ་ཡིན་སྙམ་པས། །ཕ་མ་བུ་ཚ་ཕན་ཚུན་གནོད་དོན་མེད། །བསམ་བཟང་ཅན་ལ་མཐོང་སྣང་ལོག་པ་ཡིན། །བདག་ལ་གནོད་པའི་བསམ་སྦྱོར་བྱེད་རྣམས་ལ། །བདག་གིས་ཕན་སེམས་བསམ་སྦྱོར་འབྱོངས་བར་ཤོག །ལྷག་པར་རང་གི་སྐལ་བ་བཅད་པ། མཚངས་ནས་བྲུས་པ། མི་སྙན་པ་སྒྲོགས་པ་སོགས་སུ་ཡིས་བྱས་པ་དེ་མཐོང་ཐོས་དོགས་པ་ན་ཞེ་སྡང་མི་བསྐྱེད་པར། བདག་ལ་འཕྲལ་དུ་སྡང་བའི་ཚུལ་སྟོན་པ། །རྨ་འབེབས་སྐལ་བ་གཅོད་ཅིང་མི་གྲལ་ནས། །འབུད་ཐུབ་སྙམ་ནས་དགའ་བ་བསྒོམ་པ་ཀུན། །ལས་དེའི་འབྲས་བུ་མྱོང་བར་མ་གྱུར་ཅིག །ལྷག་པར་ཕ་རོལ་པོ་ལ་སྙིང་དུ་མི་སྡུག་ཅིང་མི་འོས་པའི་ཚིག་དང་བྱེད་སྤྱོད་མི་ལེགས་པ་མཐོང་ཡང་དེ་རྣམས་བཟང་ངན་གྱི་ལྷུས་རང་གིས་མི་ལོན། ངེད་རང་དང་ཚེ་འདི་པའི་འབྲེལ་ཐག་མེད་པས་ཅི་དགར་རུང་སྙམ་དགོས་ཏེ། མི་རིགས་སྤྱོད་པ་སྤྱད་པ་པོ་ལ་གནོད། །རང་དང་མི་མཐུན་རང་གི་ལས་སྣང་འཁྲུལ། །ཕ་རོལ་མཆོད་པའི་ཞིང་དང་མོས་གུས་ཡུལ། །འབར་སོགས་སྐྱོན་བརྗོད་ལོག་ལྟ་སྤོང་གྱུར་ཅིག །ཅེས་བྱ་བའི་དགེ་བས་རྗེ་བཙུན་བླ་མ་དམ་པ་འདན་མ་གྲུབ་ཐོབ་ཀྱི་དགོངས་པ་རྫོགས་པར་གྱུར་ཅིག །ཤུ་བྷ་མསྟུ་སརྦ་ཛ་གཏཱཾ། །
བྱང་ཆུབ་སེམས་ཀྱི་ཁྲིད་བཞུགས་སོ། །
རྗེ་བཙུན་བྱམས་པ་ནས། བླ་མ་བྱམས་པའི་རྣལ་འབྱོར་པ་དཔོན་སློབ་གཉིས་ཀྱིས་མངོན་པར་རྫོགས་པར་སངས་རྒྱས་པའི་མན་ངག་བཀའ་བགྲོས་སུ་མཛད་པ། ཇོ་བོ་ཆེན་པོ་རྗེ་དཔའ་ལྡན་ཨ་ཏི་ཤ་ནས་རྗེ་བཙུན་སངས་རྒྱས་མཉན་པ་གྲུབ་ཐོབ་ཀྱི་བར་ལྐོག་ཁྲིད་དུ་གདམས་པ་དེ་ཉིད། དགེ་སློང་ཀུན་ཏུ་བཟང་པོ་ལ་ན་ཚ་འཆི་ནད་ཀྱི་གདུང་བས་ཚེ་ཕྱི་མའི་གཡང་ས་ཆེན་པོ་ཡིད་ལ་ཤར་ནས་ཅི་བྱ་གཏོལ་དང་བྲལ་བའི་སྨྲེ་སྔགས་ཀྱིས་གཟིར་བའི་ཚེ། སློབ་དཔོན་མི་བསྐྱོད་རྡོ་རྗེས་ལག་ལེན་དུ་གདམས་པ་ནི་འདི་ཡིན་ཏེ། བྱམས་པའི་རྣལ་འབྱོར་པའི་ཞལ་ནས། ཀྭ་ཡེ། ཕ་མར་གྱུར་པའི་འགྲོ་བ་མ་ལུས་དྲང་པའི་ཕྱིར། །བདག་ལ་ཡོད་པའི་ཉོན་མོངས་སྡུག་བསྔལ་གང་དག་གིས། །སེམས་ཅན་རྣམས་ཀྱི་སྡུག་བསྔལ་མ་ལུས་དྲང་བར་བྱ། །འདོད་ཆགས་ལ་སོགས་མེད་པའི་དགེ་བ་གང་ཡོད་རྣམས། །འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། །ན་ཚ་ལ་སོགས་འབྲས་བུ་གྱུར་པའི་སྡུག་བསྔལ་གྱིས། །དེ་ཡི་རིགས་མཐུན་སྡུག་བསྔལ་མ་ལུས་དྲང་བར་བྱ། །ཞེས་གསུངས་པའི་ཚིགས་སུ་བཅད་པ་འདི་ཉམས་སུ་ལེན་ཚུལ་ནི། ལུས་རྣམ་སྣང་གི་ཆོས་བདུན་བྱས་ནས། རླུང་རོ་དང་པོར་འཇམ་པོ་གསུམ་གཏོང་བ་དང༌། བདག་སོགས་སེམས་ཅན་ཐམས་ཅད་ཀྱི་སྡུག་བསྔལ་གྱི་རྒྱུ་སྒྲིབ་པ་གཉིས་སྦྱང་བར་བྱའོ། །སྙམ་དུ་སེམས་བསྐྱེད། དེ་ནས་རླུང་རོ་དེ་ལས་འཇམ་རིང་གསུམ་གཏོང་བ་དང༌། བདག་སོགས་སེམས་ཅན་ཐམས་ཅད་ཀྱི་འབྲས་བུའི་སྡུག་བསྔལ་སྦྱང་བར་བྱའོ་སྙམ་དུ་སེམས་བསྐྱེད། དེ་ནས་ཁ་སྒོ་དང་འོག་སྒོ་གློད། ལྟོ་བ་མདུན་དུ་ཕུལ་ཏེ་སྣ་སྒོ་ནས་འཇམ་པོར་སྒྲ་མི་གྲགས་ཙམ་དུ་ནང་དུ་རླུང་གསུམ་དྲངས་ནས། བདག་གིས་སེམས་ཅད་ཐམས་ཅད་འཚང་རྒྱ་བའི་ཕྱིར་དུ་སྐུ་གཉིས་ཀྱི་རྒྱུ་ཚོགས་གཉིས་བསགས་པར་བྱའོ་སྙམ་དུ་སེམས་བསྐྱེད། དེ་ནས་ཁ་སྒོ་ནས་འཇམ་པོར་དལ་རིང་སྒྲ་མེད་ཀྱི་རླུང་གསུམ་རྔུབས་ནས། སངས་རྒྱས་སྐུ་གཉིས་ཀྱི་ཕྲིན་ལས་ཀྱི་བྱེད་པ་ཐམས་ཅད་བདག་གི་ལུས་ངག་ཡིད་གསུམ་ལ་རླུང་འདི་དང་ལྷན་ཅིག་ཞུགས་པར་གྱུར་སྙམ་དུ་བསམ་པས་ནི་བསགས་སྦྱངས་བཞི་སྐོར་གྱི་མན་ངག་སྟེ་སྔོན་དུ་འགྲོ་བར་བྱ་བ་ཡིན་ལ། སྔོན་འགྲོ་འདིའི་དངོས་གཞི་ནི་བདག་གིས་འཁོར་བའི་སྡུག་བསྔལ་འདི་ཕ་མ་སྡུག་གེ་ཐམསས་ཅད་ལ་རིས་མེད་པར་བྱུང་ཡོད་ན་སྙམ་ནས་སྡོད་མི་ཚུགས་པར་ཉ་བྱེ་ཚན་ལ་འདྲེ་བ་ལྟར་བསྒོམས་ནས་སེམས་ཅན་ཐམས་ཅད་ཀྱི་སྡུག་བསྔལ་སེལ་བའི་བློ་ཨེ་སྐྱེ་ལྟ་བའི་ཉམས་ཉུལ།
ཡང་ངང་གི་བདེ་དགེ་འདི་དག་ཐམས་ཅད་མ་དྲིན་ཅན་ལ་ཕན་བཏགས་ནས་བྱུང་བ་ཁོ་ནའི་འབྲས་བུ་ཡིན་པས། དེའི་དྲིན་ལན་དུ་རང་གི་བདེ་འབྲས་ཐམས་ཅད་མ་ལ་ཕོངས་མེད་དུ་སྦྱིན་པར་ནུས་པའི་བློ་ཨེ་སྐྱེ་ལྟ་བའི་ཉམས་ཉུལ། ཡང་རང་གཞན་གྱི་ན་ཚ་ལ་སོགས་པའི་སྡུག་བསྔལ་འདི་ཐམས་ཅད་མ་རྒན་ལ་གནོད་པ་བསྐྱལ་བ་ཁོ་ནའི་འབྲས་བུ་ཡིན་པར་མ་གཏོགས། འདི་ལ་གྲོགས་དང་ནད་དང་ཟས་དང་དགྲ་དང་བགེགས་དང་སྨན་དང་རིམ་གྲོ་ལ་སོགས་མ་འབྱོར་བས་ལན་པ་གཏན་མ་ཡིན། རང་གི་ལས་ཁོ་ནས་ལན་པ་ཡིན་སྙམ་པའི་བློ་ཨེ་སྐྱེ་ལྟ་བའི་ཉམས་ཉུལ། དེ་དངོས་གཞི་ཉམས་ཉུལ་གསུམ། དེའི་དགེ་རྩ་ཐམས་ཅད་སངས་རྒྱས་སུ་བསྔོ་བ་སྟེ། ཐུན་བཞིའམ་དྲུག་གམ་བརྒྱད་དམ་གཉིས་ལ་སོགས་པར་ཐུན་རེ་ལ་དམིགས་སྐོར་བརྒྱ་དང་བརྒྱད་དུ་ཉམས་ལེན་གྱིས། ཡང་ཞལ་ནས། དེ་ལྟར་བྱས་ན་རང་ཉིད་འཁོར་བའི་རྒྱ་མཚོ་འདིར། །སྐད་ཅིག་ཙམ་ཡང་འཁྱམས་པའི་གོ་སྐབས་ག་ལ་སྲིད། །འོན་ཀྱང་ཇི་སྲིད་བྱང་ཆུབ་མ་ཐོབ་བར། །མྱོང་གྱུར་ཉོན་མོངས་རྒྱུ་འབྲས་ཐམས་ཅད་པ། །ཐམས་ཅད་སྐྱེ་བ་འདི་ལ་རྫོགས་པར་བྱ། །དེ་ཡང་ད་ལོ་ཟླ་བ་འདི་ལ་དྲན་པར་བྱ། །དེ་ཡང་དེ་རིང་ད་ལྟ་ཉིད་དུ་རྫོགས་བྱས་ནས། །སྡུག་བསྔལ་བྲང་བྲང་མ་ཚད་ཙམ་ཞིག་ཐབས་སུ་བསྟེན། །བློ་འདི་འབྱོངས་པར་གྱུར་ཅིག་བྱམས་པའི་རྣལ་འབྱོར་པ། །ཞེས་པའི་ཚིགས་བཅད་ཀྱི་ཉམས་ལེན་ནི། གོང་དུ་བཤད་མ་ཐག་པའི་བློ་དེ་གསུམ་སྐྱེ་སྐྱེར་བློ་སྦྱངས་ནས། ནམ་བློ་དེ་དངོས་དང་རྗེས་མཐུན་པར་མ་མཐའ་ཡང་གོ་བ་ཙམ་སྐྱེས་པ་ན། བདག་གི་བདེ་བ་འགྲོ་བ་ལ་སྟེར་ནས་འགྲོ་ཀུན་གྱི་སྡུག་བསྔལ་རང་ཐོག་ཏུ་བླངས་པས་མི་གནས་པའི་མྱང་འདས་ཐོབ། དེ་ལས་བཟློག་པའི་རྒྱུ་འབྲས་ཀྱིས་འཁོར་བར་འཁོར་ངེས་པའི་ངེས་ཤེས་ཀྱི་འཛིན་སྟངས་ཀྱི་ངར་འདོན། ངར་དེ་ཐོན་པ་དང་ད་ལྟ་རང་ལ་བདེ་སྡུག་གང་འདུག་གི་ཉམས་བརྟགས་པས་འཁོར་བ་འདི་སྡུག་བསྔལ་ཁོ་ན་ལས་མི་འདུག་པས་དེའི་རྒྱུ་སྔར་བསགས་ཀྱི་ལས་ངན་གྱི་འབྲས་བུ་མྱོང་ངེས་ཐམས་ཅད་ཚེ་འདི་ལོ་འདི་ཟླ་བ་འདི་ཞག་འདིའི་ཁོངས་སུ་སྨིན་ན་དགའ་སྟེ་སོང་ཉི་མ་ཤར་མཚམས་ནས་བདག་གིས་སེམས་ཅན་གྱི་དོན་འགྲུབ་པ་ཞིག་ཅིས་ཀྱང་བྱེད། དེ་བྱེད་པའི་བློ་ཤུགས་འདི་ལྟ་བུ་བསྐྱེད་ན་མཐོང་ཆོས་ལ་འགྲུབ་ངེས་པའི་ངེས་ཤེས་ཀྱི་འཛིན་སྟངས་ཀྱི་ངར་འདོན། ངར་དེ་འདོན་པ་ན། དེ་ལྟར་ནའང་དེ་ལྟ་བུའི་འབྲས་བུ་ཐོབ་པ་ལ་ལུས་ཀྱི་ན་ཚ་སེམས་ཀྱི་སྡུག་བསྔལ་སོགས་མི་འདོད་པའི་རྐྱེན་འདི་དྲན་ཤེས་བསྐུལ་བའི་རྐྱེན་དུ་དགོས་པས་རྐྱེན་འདི་དང་མི་འབྲལ་བ་ཞིག་བྱུང་ན་གཉེན་པོ་བར་མ་ཆད་པར་སྐྱེ་བར་འདུག་པས་ད་ལྟའི་སྡུག་བསྔལ་འདི་དང་མ་བྲལ་བ་ཞིག་བྱུང་ན་གཉེན་པོ་རྣམ་དག་རྒྱུད་ལ་སྐྱེ་ངེས་པའི་ངེས་ཤེས་ཀྱི་འཛིན་སྟངས་ལ་ངར་འདོན། ངར་དེ་ཐོན་པ་ན་འདི་ལྟ་བུའི་བློ་བདག་གཞན་འགྲོ་བ་མ་རྒན་ཐམས་ཅད་ཀྱི་རྒྱུད་ལ་སྐད་ཅིག་རེ་སྐྱེས་ཀྱང་འཁོར་བ་ནས་མྱུར་དུ་ཐར་ངེས་པའི་ངེས་ཤེས་ཀྱི་འཛིན་སྟངས་ལ་ངར་འདོན། དེ་ལྟར་ངར་འདོན་རྣམ་པ་བཞི་སྟེ། སྔོན་འགྲོ་རྗེས་གཉིས་ཐུན་འཛིན་ལུགས་རྣམས་སྔར་དང་འདྲའོ། །
དེ་ལྟ་བུའི་བློ་དེ་བྱམས་པའི་རྣལ་འབྱོར་པས་ཡུན་དུ་དོན་བསྒོམས་ཤིང་ཁ་ཏོན་དུ་བྱས་པ་ན། རེ་ཞིག་ན་ཆུ་བོ་གངྒཱའི་འགྲམ་དུ་བཅོམ་ལྡན་འདས་བྱམས་པ་ལྷའི་གཟུགས་སུ་བྱོན་ནས་བྱམས་པའི་རྣལ་འབྱོར་ལ་འདི་སྐད་དུ་གསུངས་ཏེ། ཐོས་པ་ཙམ་གྱིས་ངན་འགྲོའི་སྡུག་བསྔལ་སེལ་བའི་གླུ། །བསམ་པ་ཙམ་གྱིས་འཁོར་བའི་ལྗོན་པ་བཅོད་པའི་གླུ། །བསྒོམ་པ་ཙམ་གྱིས་བྱང་ཆུབ་མྱུར་དུ་འབྱིན་པའི་གླུ། །བྱམས་པ་སྙིང་རྗེ་བྱང་ཆུབ་སེམས་ཀྱི་གླུ་འདི་མཚར། །ཉོན་མོངས་དུག་ལྔ་དགྲ་བཞིན་འཇོམས་པར་རིགས་ན་ཡང༌། །ཁྱོད་ཀྱི་འདི་ལྟར་ན་ནི་རྒྱུད་ལ་བསྟེན་པ་མཚར། །ན་ཚ་སྡུག་བསྔལ་ཀུན་ནས་བཟོད་པར་དཀའ་ན་ཡང༌། །ཁྱོད་ཀྱི་འདི་ལྟར་ན་ནི་ངོ་མཚར་རྨད་དུ་བྱུང༌། །རང་དོན་ཡལ་བར་དོར་ནས་གཞན་དོན་ལྷུར་མཚར་ཆེ། །རང་དབང་མེད་པ་འཁོར་བར་འཁྱམས་པ་སུ་ཡིས་དཀའ། དེས་ན་རང་དོན་བསམ་པ་སྐད་ཅིག་མ་འཁྲིས་པར། །གཞན་གྱི་མི་འདོད་བདག་གིས་ལེན་པ་དམ་པ་ཡིན། །ཐེག་པ་ཆེན་པོའི་གསུང་རབ་མཐའ་ཡས་མུ་མེད་ཀྱང༌། །འདི་རུ་མ་འདུས་རྡུལ་ཙམ་གང་ཡང་ཡོད་མ་ཡིན། །དེ་ཕྱིར་རྣལ་འབྱོར་ཁྱོད་ཀྱི་རྡོ་རྗེའི་གླུ་དབྱངས་འདི། །ཐོས་སམ་བསམ་མམ་དྲན་ནམ་བསྒོམ་མམ་བཤད་ཀྱང་རུང༌། །འཇིག་རྟེན་ལྷ་དང་བཅས་པའི་སྐྱབས་གནས་དམ་པ་སྟེ། །ཕྱོགས་བཅུའི་རྒྱལ་བ་རྣམས་ཀྱི་ཐུགས་ཀྱི་ཉིང་ཁུ་ཡིན། །ཁྱོད་ཀྱི་བློ་ལ་ཤར་བ་ངོ་མཚར་ཤིན་ཏུ་ཆེ། །ཞེས་པའི་ཚིགས་བཅད་ཀྱི་ཉམས་ལེན་ནི། དེ་ལྟར་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེས་ཏེ་ཚོགས་ལམ་ཆེན་པོ་ཙམ་དུ་ཕྱིན་པ་ན། བཅོམ་ལྡན་འདས་བྱམས་པ་སོགས་མཆོག་གི་སྤྲུལ་སྐུ་རྣམས་དང་མཇལ་ཞིང་དམ་པའི་ཆོས་འཛིན་པར་ནུས་པ་ཡིན་ཏེ། དམ་པའི་ཆོས་འཛིན་པའི་དོན་ཡང་རང་གི་སེམས་དེ་ཉིད་སྒྲིབ་པ་བྱང༌། གཉེན་པོ་རྒྱས་པའི་ངོ་བོར་ཆུབ་པ་ན་དམ་པའི་ཆོས་འཛིན་པར་འགྲོ་བ་ཡིན་པས། འགྲོ་བ་ཐམས་ཅད་མ་རྒན་དུ་ཤེས། དེ་ཐམས་ཅད་སྡུག་བསྔལ་མཐའ་མེད་ཀྱིས་མནར་བར་ཤེས། སྡུག་བསྔལ་གྱིས་མནར་བའི་རྒྱུ་ཆོས་གང་ཟག་ལ་བདག་བདེན་མེད་པ་ལ་མེད་པར་མ་རྟོགས་ནས་བདག་བདེན་དངོས་པོར་བཟུང་སྟེ་ཆགས་སྡང་སོགས་ཀྱི་དགེ་མི་དགེའི་ལས་ཉོན་བསགས་པ་ལས་བྱུང་བར་ཤེས། དེ་ལྟར་ལས་ཉོན་བསགས་པས་བདེ་བ་འདོད་ཀྱང་སྡུག་བསྔལ་གྱི་རྒྱུ་ཁོ་ན་ལ་འབད་པའི་མ་རྒན་རྣམས་སྙིང་རྗེ་བའི་གནས་སུ་ཤེས། དེ་ལ་སྙིང་རྗེ་མ་བཟོད་ནས་དེའི་སྡུག་བསྔལ་གཏན་སྒྲོལ་བའི་ཆེད་དུ་མ་རྒན་རྣམས་བདག་གིས་རྫོགས་པའི་བྱང་ཆུབ་ཀྱི་གོ་འཕང་ལ་སྦྱར་ན་གཏན་གྱི་བདེ་བ་ཐོབ་པར་ཤེས། དེ་ལྟར་ཤེས་པའི་ཤེས་རབ་དེ་འཁྲུལ་པ་མེད་པའི་བྱང་ཆུབ་ཆེན་པོའི་དགེ་བར་ཤེས། དེ་ལྟར་ཤེས་པའི་དགེ་བ་དེ་ལས་ཆེ་བའི་དགེ་བ་མེད་དེ། དེས་སྒྲིབ་གཉིས་བག་ཉལ་དང་བཅས་པ་སྦྱོང་བར་ནུས་ངེས་པར་ཤེས། དེ་ལྟར་ཤེས་པའི་ཤེས་རབ་དེ་ཡོད་ན་སྦྱིན་སོགས་ཕར་ཕྱིན་དྲུག་མི་སོགས་ཀ་མེད་དུ་འབྱུང་བར་ཤེས། དེ་ལྟར་ཤེས་པའི་གང་ཟག་དེ་མྱུར་དུ་མངོན་པར་རྫོགས་པར་འཚང་རྒྱ་བར་ཐག་ཆོད་པར་ཤེས། དེ་ལྟར་ཤེས་པས་དེས་རྣམ་པ་ཐམས་ཅད་མཁྱེན་པའི་རྒྱུ་མ་གཏོགས་བྱ་བ་གཞན་མི་བསྒྲུབ་པར་ཤེས་ཏེ་འོང་སྙམ་པའི་ལམ་འདི་ཁོ་ན་ལ་དམིགས་སྒོམ་འདོན་གསུམ་བྱ་བ་ནི་ཤེས་པར་བྱ་བ་བཅུའི་མན་ངག་སྟེ། སྔོན་འགྲོ་རྗེས་ཐུན་འཛིན་ལུགས་རྣམས་སྔར་དང་འདྲ། དེས་ན་བྱང་ཆུབ་ཀྱི་སེམས་འདི་ལྟ་བུ་ཞིག་གི་བློ་སྐྱེ། བློ་དེས་ཀུན་ནས་བླངས་ཏེ་ལུས་ངག་ཡིད་གསུམ་གྱི་ལས་བྱས་ཚད་བྱང་ཆེན་གྱི་དགེ་བ་ཚོགས་གཉིས་ཀའི་ངོ་བོར་འགྲོ་སྟེ། ཆོས་ཐམས་ཅད་དངོས་པོར་ལྟ་བ་དང་བྲལ་བ་མེད་ན་དོན་དམ་བྱང་ཆུབ་ཀྱི་སེམས་ཡེ་ཤེས་ཀྱི་ཚོགས་སུ་མི་འགྲོ་བའི་ཕྱིར་ཏེ། སེམས་ཅན་དང་འཁོར་བ་དངོས་པོ་བ་ཞིག་ཏུ་བལྟས་པས་རང་བཞིན་གྱི་མི་གནས་པའི་བྱང་ཆེན་དུ་འགྲོལ་མི་ནུས་པའི་ཕྱིར། དེ་ལྟར་དངོས་པོ་མེད་བཞིན་རྟེན་འབྲེལ་སྒྱུ་མ་ལྟ་བུའི་སེམས་ཅན་དང་འཁོར་བ་མཐའ་མེད་དུ་རྟོགས་ནས་དེའི་འཕྲལ་ཡུན་གྱི་བདེ་བའི་རྒྱུ་སྦྱིན་སོགས་ཀྱི་ཕར་ཕྱིན་ལ་མ་འབད་ན་ཀུན་རྫོབ་བྱང་ཆུབ་སེམས་བསོད་ནམས་ཀྱི་ཚོགས་སུ་མི་འགྱུར་ཏེ། སེམས་ཅན་ལ་དམིགས་པ་དང་བྲལ་བའི་དགེ་རྩ་ཙམ་པོས་བྱང་ཆུབ་ཀྱི་བདེ་འབྲས་མི་སྨིན་པའི་ཕྱིར། དེས་ན་ཚོགས་གཉིས་ཀྱི་སྒོ་གསུམ་གྱི་དགེ་བ་ཅི་བྱེད་ཐམས་ཅད་བྱང་ཆུབ་ཀྱི་ལམ་དུ་འགྲོ་པ་ཡིན་པ་ལ། བོད་ཁ་ཅིག བྱང་ཆུབ་ཀྱི་སེམས་བསྒོམས་ན་བྱང་ཆུབ་ཀྱི་ཆོས་འཆད་པ་དང་ཉན་པ་དང་འབྲི་བ་དང་ཀློག་པ་ཐམས་ཅད་བྱང་ཆུབ་ཀྱི་གེགས་ཡིན། དེ་ལས་དམིགས་པ་གཅིག་ལ་སེམས་བསྡུས་ནས་སོ་བསོད་པ་རེ་ན་ཡི་མུག་གེ་བ་ལ་སྡོད་དགོས་པ་ཡིན་ཟེར་བ་ནི་ཐབས་ལ་བསླུ་བའི་བདུད་ཡིན་ནོ། །
དེ་ལྟར་བྱམས་པའི་རྣལ་འབྱོར་པ་ལ་རྗེ་བཙུན་བྱམས་པས་དབུགས་དབྱུང་བས་ཐེ་ཚོམ་གྱི་མདུད་པ་གྲོལ་ཏེ། ཆོས་འདི་ལ་ནན་ཏན་དུ་བྱས་པས་ལྷ་མི་དུད་འགྲོ་ཡི་དྭགས་སོགས་དུ་མ་འདུས་ཏེ་མ་བུ་ལྟར་བག་ཕེབས་ནས་འདུག་པ་ཕན་བདེ་ལ་འོགད་པའི་རྟོགས་པ་ཐོབ་པའི་ཚེ་ན་རྟོགས་པ་དེ་རྗེ་བཙུན་བྱམས་པ་ལ་སྒྲུབ་པའི་མཆོད་པ་ཕུལ་བ་ནི། ཐོག་མེད་དུས་ནས་ཉེ་བར་འབྲེལ་བ་ཡི། །ཕ་མར་གྱུར་པའི་འགྲོ་བ་མ་ལུས་པ། །བྱང་ཆུབ་ཆོས་ལ་འགོད་པའི་ཡི་དམ་བྱས། །ཆོས་འདི་བྱམས་པའི་མགོན་ལ་མཆོད་པར་བགྱི། །དེ་ཚེ་རང་དོན་སྐད་ཅིག་མ་འཁྲིས་པས། །གཞན་དོན་འབའ་ཞིག་སྙིང་ལ་གོམས་པར་བྱས། །འདི་ཉིད་བྱང་ཆུབ་བསྒྲུབས་པའི་གཙོ་བོ་ཡིན། །ཆོས་འདི་བྱམས་པའི་མགོན་ལ་མཆོད་པར་བགྱི། །ཞེས་པའི་ཚིགས་བཅད་ཉམས་ལེན་ནི། འགྲོ་བ་ཐམས་ཅད་མ་དང་བུ་ཕན་ཚུན་ཡིན་བཞིན་དུ་ལྟ་བ་དང༌། དེ་ལྟར་མ་བལྟས་པའི་གནོད་འཚེས་འགྲོ་བའི་སྡུག་བསྔལ་ཆེས་ཆེན་པོ་མཐའ་མེད་དུ་བྱུང་བར་ལྟ་བ་དང༌། སྡུག་བསྔལ་དེའི་གཉེན་པོར་ཡང་མ་བུ་ཕན་ཚུན་ལ་བྱང་ཆུབ་ཆེན་པོ་ཁོ་ནས་ཕན་པར་བལྟ་བ་དང༌། ཕན་ངོ་ཤེས་ཀྱི་ལམ་ཁོ་ན་རྒྱུད་ལ་བསྟེན་པར་བལྟ་བ་རྣམ་པ་བཞི་ཡིན་ལ། དེ་ཉིད་ཡར་དཀོན་མཆོག་གསུམ་ལ་མཆོད་པ་འབུལ་བ་ནི། བདག་གིས་མ་རྒན་ལ་བྱང་ཆུབ་ཀྱི་ཕན་གདགས་པ་འདི་ནི་སྔར་གྱི་བུ་མཆོག་སངས་རྒྱས་བྱང་སེམས་དེ་དག་གིས་བཞེད་པའི་གཙོ་བོ་དེ་ཡིན་པས་བདག་གིས་བཞེད་པ་དེ་བསྒྲུབ་པ་ལས་ཆེ་བའི་མཉེས་པས་སངས་རྒྱས་རྣམས་མཉེས་པར་བྱ་བ་མེད་པས་མཉེས་པ་ཆེན་པོ་དེ་ལྟ་བུས་ཐུགས་རྒྱུད་བདེ་བས་ཚིམ་པའི་ཆེད་དུ་བདག་གིས་བྱང་ཆེན་བསྒྲུབ་པའི་མཆོད་པ་འབུལ་ལོ་སྙམ་པའི་མཆོད་པ་དང༌། མཆོད་པ་དེའང་རང་ཉིད་ཀྱི་ལུས་ལོངས་སྤྱོད་དང་གཞན་ཡང་གང་ཟག་ཉི་ཚེ་བའི་ཕན་འདོགས་ཙམ་མིན་པར་མ་རྒན་མཐའ་མེད་ཀྱི་གཏན་བདེ་ཁོ་ནར་འདུག་པས་སངས་རྒྱས་ལ་ཇི་ཙམ་མཆོད་པའི་དགྱེས་པ་དེ་ལྟ་བུའི་དགེ་བ་དེ་སེམས་ཅན་ཐམས་ཅན་ཀྱི་སྡིག་སྒྲིབ་མཛད་པའི་གཉེན་པོ་དགེ་བར་འགྲོ་ཞིང༌། དེ་ཙམ་དུ་འཛད་པ་ཙམ་གྱིས་སེམས་ཅན་གྱི་རྒྱུད་ལ་དགེ་ཚོགས་འཕེལ་བའི་རྒྱུ་རྐྱེན་དུ་འགྱུར་ལ། དེ་ཙམ་དུ་དགེ་བ་འཕེལ་བ་དེ་ཡང་སངས་རྒྱས་དང་བྱང་སེམས་གཉིས་ཀར་ཕན་ཚུན་དགེ་བ་གྲོགས་སུ་སྦྱར་བ་སྟོབས་སུ་འཕེལ་བས་སེམས་ཅན་ཐམས་ཅད་ལ་བདེ་སྐྱིད་འབྱུང་བས་སེམས་ཅན་ཐམས་ཅད་ལ་མཆོད་པར་འབུལ་བའི་མཆོད་པ་དང༌། མཆོད་པ་དེ་ཉིད་ཀྱང་སངས་རྒྱས་ལ་མཆོད་པར་སོང་བའི་མཆོད་པ་ཚན་གཉིས་སོ། །སྔོན་འགྲོ་རྗེས་དང་ཐུན་འཛིན་ལུགས་སྔར་དང་འདྲ། བདེ་སྡུག་བཏང་སྙོམས་ཚོར་བ་ཅི་བྱུང་ཡང༌། །བྱང་ཆུབ་འབྱིན་པའི་གྲོགས་སུ་ཉམས་སུ་བླངས༌། །བསྐལ་པ་དུ་མར་བསོད་ནམས་ཅི་སོགས་ཀྱང༌། །ཉན་ཐོས་སྡར་མའི་ཆོས་སུ་ཤོར་མ་གྱུར། །ཆོས་འདི་བྱམས་པའི་མགོན་ལ་མཆོད་པར་བགྱི། །དེ་ཙམ་ཞིག་ཏུ་མི་འདོད་ཅི་བྱུང་ཡང༌། །བཟོད་པའི་གོ་ཆ་ཅུང་ཟད་ཤོར་མ་གྱུར། །ལེགས་པར་དྲིན་གྱིས་སྐྱོང་བའི་སྐྱེ་བོ་ཡིས། །ལོག་སྒྲུབ་བྱས་ཀྱང་འཛུམ་པའི་བཞིན་གྱིས་སྐྱོངས། །ཆོས་འདི་བྱམས་པའི་མགོན་ལ་མཆོད་པར་བགྱི། །ཞེས་པའི་ཚིགས་བཅད་ཀྱི་ཉམས་ལེན་ནི། དེ་ལྟ་བུར་སེམས་ཅན་མཐའ་ཡས་ཀྱི་དོན་བསྒྲུབས་ཕྱིར་བདག་སངས་རྒྱས་བསྒྲུབ་པ་ལ་ཞག་ཟླ་ལོ་ཤས་བསྐལ་པ་ཙམ་གྱིས་མ་ཡིན་པར་སེམས་ཅན་ཐམས་ཅད་སངས་རྒྱས་ཐོབ་ཐོབ་ཀྱི་བར་སྒྲིབ་པ་དག་དག་ཚོགས་རྫོགས་རྫོགས་ཀྱི་བར་དུ་བསྒྲུབ་པར་བྱ་བའི་མཆོད་པས་མཆོད་པར་བྱ་ཡི། ཉན་ཐོས་ཀྱི་སྒྲུབ་པ་ལྟར་མི་བྱའོ་སྙམ་དུ་མཆོད་པ་དང༌། དེ་ལྟར་མཆོད་ནས་སྒྲུབ་པ་བྱས་པས་སེམས་ཅན་མཐའ་ཡས་པ་ཟད་དུ་མེད་པས་སླར་འཁོར་བ་ན་འཁོར་བའི་སྤྱོད་པས་ལོག་པར་བསྒྲུབ་ནས་བདག་གི་བྱ་བ་ཆུད་ཟོས་ཀྱི་དོགས་སོ་སྙམ་ན་མ་ཡིན་ཏེ། སེམས་ཅན་ཅི་ཙམ་ཟད་པ་མེད་བཞིན་དུ་བདག་གིས་འགྲོ་བ་ཐམས་ཅད་གཏན་སྒྲོལ་བའི་བྱང་ཆུབ་ཀྱི་སེམས་ཀྱི་བསམ་སྦྱོར་ཡང་ཟད་པ་མེད་པར་བསྒྲུབས་ནས་འགྲོ་བ་མཐའ་དག་ལ་ཕན་པ་སྟེར་བའི་མཆོད་པས་མཆོད་པ་འབུལ་བའི་མཆོད་ཚན་གཉིས་སོ། །སྔོན་འགྲོ་རྗེས་ཐུན་རྣམས་སྔར་དང་འདྲ། སྡང་བའི་སྐྱེ་བོས་ཕྱོགས་ནས་སྡིག་བསགས་ཀྱང༌། །ངན་པའི་བསམ་པ་སྐད་ཅིག་ཤོར་མ་གྱུར། །སྣང་སྲིད་བདུད་དང་ལྷ་འདྲེ་དགྲར་ལངས་ཀྱང༌། །རང་འདོད་འཁྲི་བའི་སྲུང་སྐྱོབ་བྱེད་མ་མྱོང༌། །ཆོས་འདི་བྱམས་པའི་མགོན་ལ་མཆོད་པར་བགྱི། །ངེས་པར་འཆི་བའི་ནད་ཀྱིས་བཏབ་གྱུར་ཀྱང༌། །ཆོས་མིན་དག་ལ་ཡིད་གཏན་འཆའ་མ་མྱོང༌། །སེར་སྣ་གོམས་པས་འབྱོར་བ་ཆུང་ན་ཡང༌། །ལོག་པའི་འཚོ་བས་ལྟོ་གོས་བྱེད་མ་མྱོང༌། །ཆོས་འདི་བྱམས་པའི་མགོན་ལ་མཆོད་པར་བགྱི། །ཞེས་པའི་ཚིགས་བཅད་ཀྱི་ཉམས་ལེན་ནི། བདག་ལ་མ་རྒན་སེམས་ཅན་དག་གིས་ཕ་མར་འདུ་ཤེས་ཉམས་ནས་གནོད་པ་སྣ་ཚོགས་སྐྱེལ་ནའང༌། དེ་དག་ལས་ངན་གྱི་འབྲས་བུ་ལ་སྤྱོད་པ་ལ་སྙིང་བརྩེ་ཇེ་ཆེར་སོང་བས་དེའི་སྤྱོད་པ་ལས་བཟློག་ནས་བདག་སོགས་སེམས་ཅན་ཐམས་ཅན་ལ་ཕན་པ་བསྒྲུབ་པ་ལ་སྦྱོར་བས་བསམ་སྦྱོར་གོང་འཕེལ་དུ་བྱེད་པས་སེམས་ཅན་ཐམས་ཅད་བདུད་དུ་གྱུར་ནས་བདག་ལ་གནོད་པ་སྐྱེལ་ཀྱང་གནོད་པ་དེ་སྲུང་བྱེད་ཕར་ལ་གནོད་པ་བྱས་ན་བདག་གཞན་ཐམས་ཅད་གནོད་པ་ལས་ཐར་དུས་མེད་པར་རྟོགས་ནས་གཞན་ཕན་བསྒྲུབ་པའི་བསམ་སྦྱོར་གྱི་མཆོད་པས་མཆོད་ལ། དེ་ལྟ་བུའི་མཆོད་པ་གནད་དུ་སོང་ན་ཚེ་འདིའི་གནོད་པའི་མཐར་ཐུག་འཆི་བ་ལས་མེད་ཀྱང་གཞན་གྱི་གནོད་པ་བསྐྱལ་ནས་སྲོག་ཆད་དེ་ཤི་ནའང་སྔོན་གྱི་ལས་ངན་སྤྱད་པའི་འབྲས་བུ་དག་མ་གཏོགས་ལེ་ལན་གཞན་ལ་བདའ་ས་མེད་ཅིང༌། དེ་ལྟར་མི་འཆི་བའི་ཐབས་ཀྱི་ཕུན་ཚོགས་བསྒྲུབས་ཀྱང་མི་འགྲུབ་པའི་ལས་སྔོན་དུ་སོང་བས་དེའི་འབྲས་བུ་མི་འཆི་པའི་འབྱོར་པས་དབུལ་ཡང༌། དེ་མི་དབུལ་བའི་ཆེད་དུ་སེམས་ཅན་ལ་གནོད་འཚེ་བསྒྲུབས་ནས་བདག་གིས་ལུས་དང་ལོངས་སྤྱོད་མི་བསྲུང་བར་བདག་གཞན་གྱི་བྱང་ཆེན་གྱི་དགེ་རྩ་གོང་འཕེལ་དུ་བསྲུང་བའི་མཆོད་པས་མཆོད་པ་ནི་མཆོད་ཚན་གཉིས་སོ། །
སྔོན་འགྲོ་སོགས་སྔར་དང་འདྲ། ངན་པའི་གྲོགས་ཀྱིས་ཀུན་ནས་བསྐོར་ན་ཡང༌། །གཉེན་པོའི་རང་ཚུགས་གང་ལའང་བསྐྱེད་མ་མྱོང༌། །མདོར་ན་འགྲོ་འམ་འདུག་གམ་ཅི་བྱེད་ཀྱང༌། །མ་བརྟགས་བྱ་བ་གང་ཡང་བྱེད་མ་མྱོང༌། །ཆོས་འདི་བྱམས་པའི་མགོན་ལ་མཆོད་པར་བགྱི། །དེ་ལྟར་ཡིན་མོད་འོན་ཀྱང་ཆོས་རྣམས་ལ། །བདེན་པར་རྟོགས་པ་རྡུལ་ཙམ་ཡོད་མ་མྱོང༌། །འདི་ནི་བྱང་ཆུབ་བསྒྲུབ་པའི་གཙོ་བོ་ཡིན། །ཆོས་འདི་བྱམས་པའི་མགོན་ལ་མཆོད་པར་བགྱི། །འདིའི་ཚིགས་བཅད་ཀྱི་ཉམས་ལེན་ནི། སེམས་ཅན་ངན་པ་དམྱལ་བ་ཡི་དྭགས་སོགས་གདུལ་བར་དཀའ་བ་རྣམས་ལའང་འདི་དག་ངན་པའི་རང་བཞིན་མི་ཐུལ་བས། འདི་རྣམས་དང་བགས་མི་བསྲེ་བར་རང་རྐྱ་ཐུབ་པར་སྡོད་པར་བྱའོ་སྙམ་དུ་ནི་མི་བྱ་སྟེ། དེ་ཅི་ཙམ་ངན་པ་དེ་ཙམ་གྱི་ལས་ངན་བསགས་ནས་སྡུག་བསྔལ་ཇེ་ཆེར་ངན་པའི་འབྲས་བུ་མྱོང་ཞིང་དེའི་སྡུག་བསྔལ་གཏན་མི་བཟོད་པས་དེའི་དོན་བྱེད་དགོས་ལ། དེ་ལྟར་དོན་བྱེད་པའི་ཆེད་དུ་མ་བརྟགས་པའི་བསམ་སྦྱོར་གཏན་མི་བྱེད་པར་དྲན་ཤེས་བཞིན་དང་མ་བྲལ་བའི་མཆོད་པས་མཆོད་པ་དང༌། དེ་ལྟར་མཆོད་སྤྲིན་གཞལ་མེད་སེམས་ཅན་ཐམས་ཅད་ཀྱི་འདོད་དགུ་བསྒྲུབ་ནུས་སུ་མཆོད་ཅིང༌། དེ་ལྟར་འགྲུབ་པའང་དངོས་པོ་རང་བདེན་པར་གྲུབ་ན་འབྱུང་མི་སྲིད་ཀྱང༌། ཆོས་ཐམས་ཅད་བདེན་མེད་ཡིན་པས་ཀུན་བྱང་གི་རྟེན་འབྲེལ་ཅི་དགའ་དགར་བྱུང་རུང་དུ་བསྒྲིགས་པས་དེ་དག་མྱུར་དུ་འགྲུབ་པར་ངེས་པའི་ཕྱིར། དེ་ལྟར་བསྒྲུབ་པའི་མཆོད་ཚན་གཉིས་ཀྱིས་མཆོད་པའོ། །སྔོན་འགྲོ་སོགས་སྔར་དང་འདྲའོ། །དེ་ལྟར་སྒྲུབ་པའི་མཆོད་པ་དམ་པ་འདི། །རྣལ་འབྱོར་བདག་གི་བསམ་པ་སྦྱང་པའི་ཕྱིར། །བྱམས་པའི་དཔུང་གི་ཡོན་འདི་བཞེས་སུ་གསོལ། །བཞེས་ནས་བློ་འདི་འབྱོངས་པར་མཛད་དུ་གསོལ། །ཞེས་པའི་མཆོད་པས་མཆོད་པ་ན་ནམ་མཁའ་ནས་ལྷ་རྣམས་ཀྱིས་མཆོད་པ་དང༌། རོལ་མོའི་སྒྲ་སོགས་གྲགས་པར་གྱུར་པའི་ཚིགས་བཅད་ལྷུག་འདི་དག་གི་ཉམས་ལེན་ནི། དེ་ལྟར་གཞན་དོན་གྱི་བློ་ཞིག་སྐྱེས་ཕྱིན་ཆད་བདག་ཉིད་ཀྱི་རྒྱུད་ཀྱི་སྒྲིབ་སྦྱོང་དང་ཚོགས་གསོག་ལ་འབད་དགོས། དེ་བསགས་པའི་ཡུལ་དཀོན་མཆོག་གསུམ་གྱི་བདག་ཉིད་བླ་མ་སྟེ་ཡོངས་འཛིན་དུ་བསྟེན་ནས་བསོད་ནམས་བསགས་པའི་རྟེན་བྲེལ་གྱི་བྱིན་རླབས་ཀྱི་མཐུས་རང་རྒྱུད་ཀྱི་རྟོགས་པ་གཉེན་པོ་ཡེ་ཤེས་ཀྱི་ཚོགས་ཀྱི་ནུས་པ་རྩོལ་མེད་དུ་སྐྱེས་ནས་ཐོག་མེད་ཀྱི་སྡིག་སྒྲིབ་དག་པ་ཆོས་ཉིད་ཡིན་པས་དེའི་ཆེད་དུ་ཐེ་ཚོམ་དང་བྲལ་བའི་མཆོད་པས་མཆོད་པའོ། །དེ་ལྟ་བུའི་མན་ངག་ཐུན་བརྒྱད་དུ་བྱས་པའི་ཟབ་ཁྲིད་འདི་ནི་ཀརྨ་པ་མི་བསྐྱོ་རྡོ་རྗེས་མཚུར་ཕུར་སྦྱར་བའི་དགེ་བས་འགྲོ་ཀུན་སངས་རྒྱས་ཤོག །ཅེས་པ་འདི་ལྐོག་ཁྲིད་ཁོ་ནར་བླ་བརྒྱུད་ཀྱི་འདེབས་པ་ཕྱག་ལེན་ཡིན་པས་གར་ཐོད་ཐོད་དུ་མི་སྨྲ་བར་གསངས་ཤིག །རྒྱ་རྒྱ་རྒྱ། གཏེར་རྒྱ། སྦས་རྒྱ། ཟབ་རྒྱ། རྙིང་མའི་སྐད་ལྟར་ན་སྙིང་ཐིག་ནག་པོ་ཡིན་ནོ། །བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག །ཤུ་བྷ་མསྟུ་སརྦ་ཛ་ག་ཏཱཾ། །
ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཤིང་རྟའི་སྲོལ་འབྱེད་གཉིས་ཀྱིས་རྣམ་པར་ཕྱེ་བའི་བྱང་ཆུབ་ཀྱི་སེམས་གཉིས་ཀྱི་མན་ངག་ཟབ་རྒྱས་སྣང་བ་བཞུགས་སོ། །
རྣལ་འབྱོར་གྱི་དབང་ཕྱུག་སངས་རྒྱས་མཉན་པ་གྲུབ་ཐོབ་ཀྱི་ཞབས་ལ་གུས་པ་ཆེན་པོས་ཕྱག་འཚལ་ཞིང༌། སྐྱབས་སུ་མཆིའོ། །བྱིན་གྱིས་བརླབས་ཏུ་གསོལ། དེ་ལ་འདིར་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པ་དཔལ་མགོན་ཀླུ་སྒྲུབ་དང་འཕགས་པ་ཐོགས་མེད་དེ་ཤིང་རྟའི་སྲོལ་འབྱེད་གཉིས་ཀྱིས་ལེགས་པར་ཕྱེ་བའི་བྱང་ཆུབ་ཀྱི་སེམས་གཉིས་ཀྱི་ལྟ་སྒོམ་སྤྱོད་པ་མདོར་བྱ་བ་ནི་འདི་ལྟ་སྟེ། དེའང་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ས་གཞི་བར་སྣང་དང་བཅས་པ་གང་བར་ཁྲོམ་ཚོགས་ཀྱི་དབུས་ན། རང་ཉིད་ཐ་མལ་པར་གནས་པའི་མདུན་གྱི་ནམ་མཁར་སེང་གེ་བརྒྱད་ཀྱིས་གཏེག་པའི་གཞལ་དུ་མེད་པའི་རིན་པོ་ཆེའི་ཁྲི་ཡི་སྟེང་དུ་རབ་རྒྱས་པདྨ་ཉི་མའི་གདན་ལ། རང་གི་རྩ་བའི་བླ་མ་མི་བསྐྱོད་རྡོ་རྗེ་ནས་བཟུང་ཆོས་སྐུ་རྡོ་རྗེ་འཆང་ཆེན་པོའི་བར་ཐོ་བརྩེགས་སུ་བསྒོམ་པ་ལ། སངས་རྒྱས་བྱང་སེམས་ཡི་དམ་ལྷ་ཚོགས་དཔའ་བོ་མཁའ་འགྲོ་ཉན་ཐོས་རང་རྒྱལ་ཐམས་ཅད་སྤྲིན་གཏིབས་པ་ལྟར་བཞུགས་པ་ལ། ནམ་མཁའི་མཐའ་ཀླས་པའི་སེམས་ཅན་ཐམས་ཅད་ཀྱི་དོན་དུ་རང་གི་ལུས་ལོངས་སྤྱོད་སྤྱད་པར་འོས་པའི་ཁྲི་གདན་ཕུན་སུམ་ཚོགས་པར་མོས་པས་གདན་དུ་འབུལ། སེམས་ཉིད་དགོས་འདོད་ཐམས་ཅད་འབྱུང་བའི་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོར་མོས་ལ་ཕྱག་ཏུ་འབུལ། གཞན་ཡང་བདག་པོས་ཡོངས་སུ་བཟུང་བ་དང་མ་བཟུང་བའི་རབ་འབྱམས་རྒྱ་མཚོའི་ཞིང་དུ་འདོད་པའི་ཡོན་ཏན་ལྔ་པོ་ཐམས་ཅད་ཀུན་ཏུ་བཟང་པོའི་མཆོད་སྤྲིན་བསམ་གྱིས་མི་ཁྱབ་པའི་རོལ་པར་ནམ་མཁའི་ཁམས་གང་བར་མོས་ནས་རིགས་དྲུག་གི་སེམས་ཅན་ཕ་མར་གྱུར་པ་རྣམས་ཀྱི་སྡུག་བསྔལ་དྲག་ཏུ་བསམས་ཏེ། དེ་དག་སྐྱོབ་པར་གསོལ་བ་འདེབས་པའི་མོས་གུས་རྩེ་གཅིག་པས་ལུས་འདུད་པ་དང༌། གདོང་མཆི་མ་དང་ངག་ང་རོ་དང་བཅས་པས། མཁྱེན་བརྩེ་ནུས་པ་ཕུལ་ཕྱིན་ཆོས་ཀྱི་རྗེ། །རྩ་བ་བརྒྱུད་པར་བཅས་པའི་བླ་མ་རྣམས། །བདག་དང་ནམ་མཁའི་མཐའ་ཀླས་ལུས་ཅན་ལ། །རེ་ས་གཞན་ན་མེད་དོ་བྱིན་གྱིས་རློབས། །འཁོར་བའི་རྒྱ་མཚོ་ཆེ་ལས་བསྒྲལ་དུ་གསོལ། །མྱང་འདས་དམན་པའི་འཇིགས་ལས་བསྐྱབ་ཏུ་གསོལ། །ཀུན་མཁྱེན་རྒྱལ་བའི་སྐམ་སར་དྲང་དུ་གསོལ། །ཞེས་རྩ་བརྒྱུད་ཀྱི་བླ་མ་ལ་མས་ནས་རིམ་བཞིན་གསོལ་བ་བཏབ་པས། ཡས་རིམ་ནས་བྱིན་རླབས་ཀྱི་ངོ་བོར་ཞུ་བ། གཅིག་ལ་གཅིག་ཐིམ་དུ་མཐར་རྩ་བའི་བླ་མ་ལ་ཐིམ། དེ་ཡང་རང་ཉིད་ལ་འོད་ཀྱི་གོང་བུ་གཅིག་ལ་གཅིག་འདྲེས་པ་བཞིན་དུ་ཐིམ་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་གཅིག་ཏུ་འདྲེས་པའི་ངང་ལ་མོས་གུས་ཀྱི་ངད་མ་ཡལ། བྱིན་རླབས་ཀྱི་རླན་དང་མ་བྲལ། རྣམ་པར་མི་རྟོག་པའི་ངང་ལ་མཉམ་པར་བཞག །རྗེས་དགེ་བ་བྱང་ཆུབ་ཏུ་བསྔོ། །
དེའང་བརྒྱུད་པའི་བླ་མ་རྣམས་ཐོ་བརྩེགས་སུ་བསྒོམ་པའི་དང་པོར། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་གསེར་བཙོ་མའི་མདོག་ཅན་མཚན་དང་དཔེ་བྱད་ཀྱི་བརྒྱན་པ། ཟླ་བའི་དཀྱིལ་འཁོར་ཉ་གང་བ་ལྟ་བུ་ལ་སྐར་མའི་ཚོགས་ལྟ་བུའི་དུས་གསུམ་གྱི་སངས་རྒྱས་ནམ་མཁའ་གང་བས་བསྐོར་ཏེ་བཞུགས་པ། རྒྱལ་བ་མ་ཕམ་པ་ལྷའི་རྒྱལ་པོའི་ཆ་ལུགས་ཅན་ལ་ས་བཅུའི་བྱང་ཆུབ་སེམས་དཔའ་བསམ་གྱིས་མི་ཁྱབ་པས་ཡོངས་སུ་བསྐོར་བ། དེ་ནས་རིམ་བཞིན་འཕགས་པ་ཐོགས་མེད་དབྱིག་གཉེན་བློ་བརྟན་གསུམ་རྒྱ་གར་བའི་རབ་བྱུང་པཎྜི་ཏའི་ཆ་ལུགས་ཅན། ཀུ་སཱ་ལི་ཆེ་ཆུང་གཉིས་སྔགས་ཀྱི་སྤྱོད་པ་ལ་ཞུགས་པའི་རྣལ་འབྱོར་པའི་ཚུལ་ཅན། གསེར་གླིང་ཆོས་ཀྱི་གྲགས་པ་དང་ཇོ་བོ་ཨ་ཏི་ཤ་གཉིས་རྒྱ་གར་པའི་རབ་བྱུང་པཎྜི་ཏའི་ཆ་ལུགས་ཅན། འབྲོམ་སྟོན་པ་རྒྱལ་བའི་འབྱུང་གནས་བོད་ཀྱི་དགེ་བསྙེན་དབུ་སྐྲ་ལྕང་ལོ་དང་གོས་དཀར་བ་ཅན། པོ་ཏོ་བ་རིན་ཆེན་གསལ་དང༌། ཞང་ཤར་བ་ཡོན་ཏན་གྲགས་བོད་ཀྱི་རབ་བྱུང་གི་ཆ་ལུགས་ཅན་དུ་བསྒོམ་ཞིང༌། རྗེ་དུས་གསུམ་མཁྱེན་པ་ནི་ངོ་བོ་དུས་གསུམ་གྱི་སངས་རྒྱསཐམས་ཅད་ཀྱི་མཁྱེན་བརྩེ་མ་ལུས་པ་གཅིག་ཏུ་བསྡུས་པའི་བདག་ཉིད་ཡིན་པ་ལ་རྣམ་པ་མགོན་པོ་སྤྱན་རས་གཟིགས་དབང་ཕྱུག་སྐུ་མདོག་གངས་རིའི་ཕུང་པོ་ལ་ཟླ་བའི་འོད་ཟེར་གྱིས་གཏམས་པ་ལྟ་བུ་ཞལ་གཅིག་ཕྱག་གཉིས་གཡས་པ་མཆོག་སྦྱིན་དང་གཡོན་པའི་མཐེབ་སྲིན་གྱིས་པད་དཀར་གྱི་ཡུ་བ་ཐུགས་ཀར་འཛིན་པའི་འདབ་མ་སྙན་དྲུང་དུ་རྒྱས་པར་ཁ་ཕྱེ་བ། སྤྱན་དཀྱུས་རིང་ཞིང་ཞལ་ཞི་ཞིང་འཛུམ་པའི་མདངས་རབ་ཏུ་གསལ་བ། དབུ་སྐྲ་བུང་བ་ལྟར་གནག་ཅིང་རལ་པའི་ཐོར་ཅོག་སྤྱི་བོར་བཅིངས་པའི་ལྷག་མའི་ཟར་བུས་དཔུང་པ་གཉིས་ཁེབས་པ། ཞབས་གཉིས་གཡས་བརྐྱང་གཡོན་བསྐུམ་པ་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱལ། དོ་ཤལ། ཕྱག་གདུབ་ཞབས་གདུབ་ཀྱིས་མཛེས་པར་བརྒྱན་པ། དར་དམར་པོའི་ཤམ་ཐབས་དང་དར་སྣ་ཚོགས་ཀྱི་དར་དཔྱངས་དང་ཅོད་པན་འཕུར་བ། རི་དྭགས་ཀྲ໏ཥྞ་སཱ་རའི་པགས་པས་ནུ་མ་གཡོན་པ་བཀབ་པ། ཚངས་སྐུད་སེ་རལ་ཁ་ཐོགས་པ་དྲང་སྲོང་གི་ཆ་ལུགས་ཅན། དེ་ལྟའི་རྩ་བརྒྱུད་ཀྱི་བླ་མ་ཐམས་ཅད་སྐུ་ལྟ་བས་ཆོག་མི་ཤེས་པ། གསུང་ཚངས་པའི་དབྱངས་ལྟར་སྙན་པ། ཐུགས་ཇི་ལྟ་བ་དང་ཇི་སྙེད་པའི་མཁྱེན་རབ་བསམ་གྱིས་མི་ཁྱབ་པ། ཐུགས་རྗེ་ཆེན་པོ་སྤྱན་རས་གཟིགས་ཀྱིས་བདག་གཞན་འགྲོ་བ་མ་ལུས་པར་གཟིགས་ཤིང་རྗེས་སུ་འཛིན་པར་བཞུགས་པ་ལ་བཤད་བརྒྱུད་སྒྲུབ་བརྒྱུད་ཀྱི་བླ་མ་རྣམས་དང༌། དབང་བསྐུར། རྒྱུད་བཤད། མན་ངག་གནང༌། སྡོམ་པ་གསུམ་སྦྱིན་པ། ཞལ་མཇལ། གསུང་ཐོས། བཀའ་དྲིན་ཐོབ་པའི་བླ་མ་རྣམས་དང༌། གོང་དུ་བཤད་པའི་སངས་རྒྱས་བྱང་སེམས་ཡི་དམ་སོགས་ཀྱིས་བསྐོར་བ་ཞེས་པ་ནས། མི་རྟོག་པའི་ངང་ལ་མཉམ་པར་བཞག་ཅེས་པའི་བར་སྔ་མ་བཞིན་དང༌། རྗེས་དགེ་བ་བྱང་ཆུབ་ཏུ་བསྔོ་བ་སྔ་མ་བཞིན་དུ་བྱའོ། །
ཡང་བརྒྱུད་པའི་བླ་མ་རྣམས་ཐོ་བརྩེགས་སུ་བསྒོམ་པའི་དང་པོར། པདྨ་དང་ནི་ཉི་ཟླའི་གདན་ལ་བཅོམ་ལྡན་འདས་རྡོ་རྗེ་འཆང་ཆེན་པོ་སྐུ་མདོག་སྔོན་པོ་རྡོ་རྗེ་དྲིལ་བུ་ཐུགས་ཀར་འཛིན་ཅིང་དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། མཚན་དང་དཔེ་བྱད་འབར་བར་བཞུགས་པའི་འོག་ཏུ་གྲུབ་ཆེན་ཏཻ་ལོ་ནཱ་རོ་རྒྱ་གར་བའི་རྣལ་འབྱོར་པའི་ཆ་བྱད་ཅན། རྗེ་མར་པ་བོད་ཀྱི་ཁྱིམ་པའི་རྟགས་ཅན། རྗེ་མི་ལ་གཅེར་བུ་རས་གོས་ཅན། རྗེ་དྭགས་པོ་རབ་བྱུང་གི་ཆ་ལུགས་བཀའ་གདམས་པའི་ཞྭ་མོ་ཅན། རྗེ་དུས་གསུམ་མཁྱེན་པ་རབ་བྱུང་གི་ཆ་ལུགས་དབུ་ཞྭ་ཞྭ་ནག་གསོལ་བ། དེ་ལ་སངས་རྒྱས་བྱང་སེམས་ཡི་དམ་ལྷ་ཚོགས་སོགས་ཀྱིས་བསྐོར་བ་གོང་བཞིན་དུ་ནས། མི་རྟོགས་པའི་ངང་དུ་བཞག་པ་སྔ་མ་བཞིན་དུ་བྱས་ནས་དགེ་བ་བྱང་ཆུབ་ཏུ་བསྔོ། །སླར་ཡང་རྟོག་པ་གཞན་གྱིས་བར་མ་ཆོད་པར་བླ་མའི་རྣལ་འབྱོར་བསྒོམ། མཆོད་པ་འབུལ། གསོལ་བ་གདབ། དེ་ལྟར་ཉིན་མེད་མཚན་མེད་དུ་ཐུན་དང་ཐུན་མཚམས་མེད་པར་བཟའ་བཏུང་གི་སྐབས་སུའང་སེམས་ཅན་ཐམས་ཅད་ཀྱི་སྡུག་བསྔལ་ལ་མི་བཟོད་པའི་སྙིང་རྗེ་ཆེན་པོས་ཐུགས་རྗེ་བསྐུལ་བས་བློ་བླ་མ་དཀོན་མཆོག་གི་སྣང་བ་དང་འབྲལ་བ་མེད་པར་མོས་གུས་ཀྱི་གདུང་ཤུགས་རྣོ་ངར་ཅན་དེ། བླ་མ་དཀོན་མཆོག་གི་ཐུགས་ཡིད་དང་གཅིག་འདྲེས་སུ་གཏོང་བའི་སྙིང་ཕུར་བཙུགས་པས། བླ་མའི་ཅི་མཛད་ཐམས་ཅད་སངས་རྒྱས་ཀྱི་མཛད་པ་དང་ཡོན་ཏན་དུ་མཐོང༌། དྲན་པ་ཙམ་གྱིས་བ་སྤུ་གཡོ་ཞིང་མཆི་མ་འཁྲུག་བཅོས་མ་མིན་པའི་མོས་གུས་ལྷང་ལྷང་སྐྱེ་བས་དེ་ལ་ངར་འདོགས་ཤིང་ཁོང་ལྷོད་ཅིང་དེ་ཐོག་ཏུ་ཤེས་པ་ལྷོད་གློད་པས་མཉམ་པར་འཇོག་པར་བྱའོ། །
ཡང་འཇིག་རྟེན་ཆོས་བརྒྱད་རྣམ་པར་དག་པའི་དུར་ཁྲོད་ཆེན་པོ་བརྒྱད་ཀྱི་དབུས་སུ་ཡེ་ཤེས་ཀྱི་མེ་དཔུང་རབ་ཏུ་འབར་བའི་དབུས་ན་རྗེ་བཙུན་ཆེན་པོ་སངས་རྒྱས་མཉན་པ་གྲུབ་ཐོབ་དགེ་སློང་དུར་ཁྲོད་པ་མི་སྡུག་པའི་བསམ་གཏན་གྱི་ཕྱག་རྒྱ་ཅན་དུ་བསྒོམས་ནས་དེ་ལ་བདག་སོགས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་ལུས་ལོངས་སྤྱོད་དགེ་རྩ་དང་བཅས་པ་འབུལ་ཏེ། བདག་སོགས་མཁའ་མཉམ་གྱི་སེམས་ཅན་ཐམས་ཅད་ལ་ཕྱག་རྒྱ་ཆེན་པོ་མཆོག་དང་ཐུན་མོང་གི་དངོས་གྲུབ་སྩོལ་ཅིག་ཅེས་གསོལ་བ་གདབ་པ་ནི། རྗེ་བཙུན་ཆེན་པོ་མཉན་པ་གྲུབ་ཐོབ་ལས། །སྤྲུལ་སྐུ་ཆེན་པོ་མི་བསྐྱོད་རྡོ་རྗེ་ནི། །སྤྲིན་ཆེན་འཁྲིགས་ལས་ཆར་རྒྱུན་འབབ་པ་ལྟར། །བདག་གི་རྒྱུད་ལ་དབྱེར་མེད་བྱིན་གྱིས་རློབས། །ཞེས་གསོལ་བ་བཏབ་སྟེ། རྟག་ཏུ་ངུས་ཆོས་འཕགས་མཆོད་པ་དང༌། ནྭ་རོས་ཏཻ་ལོའི་དྲུང་དུ་དཀའ་ཆེན་བཅུ་གཉིས། དཀའ་ཕྲན་བརྒྱད་ཅུ་སྤྱད་པ་དེ་ལྟ་བུ་བདག་གིས་ཀྱང་ཅི་ནས་ཀྱང་ནུས་སྙམ་པའི་བློ་ཆོད་ཀྱི་ངར་ཆེན་པོས་ལུས་ལོངས་སྤྱོད་དགེ་རྩ་དང་བཅས་པ་བླ་མ་དཀོན་མཆོག་གི་ཕྱོགས་སུ་མཆོད་པ་ཕུལ་ནས། དེ་སེམས་ཅན་ཐམས་ཅད་ཐར་པ་དང་ཐམས་ཅད་མཁྱེན་པ་ཐོབ་པའི་ཕྱིར་དུ་བསྔོ་བ་ལ་དགའ་སྤྲོ་བསམ་གྱིས་མི་ཁྱབ་པར་དཀའ་བ་མེད་པར་བསྐྱེད་ན་བློ་དགེ་བའི་ཕྱོགས་སུ་ཅི་བྱ་བྱར་བཀོལ་དུ་བཏུབ་པར་འོང༌། འཆི་བ་མི་རྟག་པས་ལོང་མེད་དུ་བསྐུལ་བའི་བློ་སྣ་ཐུང་སྦུད་དེ་བ། རྙེད་བཀུར་གྲགས་པ་ལ་སྙིང་པོ་མེད་པར་ཤེས་པས་ཚེ་འདིའི་བྱ་བ་ལ་ཇི་ལྟར་འཆུགས་ཀྱང་དེ་གར་ཟད་པའི་ཞེན་ལོག་ཀམ་ཀམ་པ་སྐྱེ་བ། སེམས་ཅན་ལ་སྙིང་རྗེ་ཚད་མེད་པ་རང་དབང་མེད་པར་ལྷང་ལྷང་བ་བྱུང་ན་མོས་གུས་གནད་དུ་སོང༌། བྱིན་རླབས་རྒྱུད་ལ་ཞུགས་པ་ཡིན་པས། སྟོང་ཉིད་སྙིང་རྗེའི་སྙིང་པོ་ཅན་གྱི་རྟོགས་པ་རྩོལ་མེད་དུ་སྐྱེ། ཅི་བྱས་ཆོས་སུ་འགྲོ། གཞན་དོན་འབད་མེད་ལྷུན་གྲུབ་ཏུ་ཡོད་པས་བླ་མའི་གོ་འཕང་འདོད་པའི་མོས་གུས་ཀྱི་རྣལ་འབྱོར་གནད་དུ་བསྣུན་པ་གལ་ཆེའོ། ༼བླ་མ་བསྟེན་པའི་ཚུལ་ནི། མདོ་སྡེ་རྒྱན་ལས། རྙེད་དང་བཀུར་སྟི་དག་དང་རིམ་གྲོ་ཡི། །སྒྲུབ་པའི་སྒོ་ནས་བླ་མ་བསྟེན་པར་བྱ། །ཞེས་རྙེད་པ་ནི་ཡོ་བྱད་ལ་སོགས་པའོ། །བཀུར་སྟི་ནི་ཕྱག་དང་ཞེ་སའི་རིམ་པའོ། །རིམ་གྲོ་ནི་སྐུ་འཚོ་བའི་ཞབས་བྱུག་ལ་སོགས་པའི་རིམ་པའོ། །སྒྲུབ་པ་ལ་བླ་མས་རྫོགས་སངས་ཐོབ་པའི་ཐབས་ཀྱིས་བཀའ་སྩལ་པའི་སྒྲུབ་པ་དངོས་དང༌། དེའི་ཐབས་སུ་གྱུར་པའི་བཀའ་སྩལ་གྱི་བླ་མའི་མཛད་པ་ཕྲིན་ལས་ཀྱི་བྱ་བ་བསྒྲུབ་པའོ། །མཆན།༽ ད་ནི་མཚངས་ནས་བྲུས་ཏེ་གསོལ་བ་གདབ་པ་ནི། ངེས་འབྱུང་སྐྱོ་ཤས་ཆུང༌། དད་གུས་མ་སྐྱེས་པའི་དུས་སུ་སྔར་ལྟར་བླ་མའི་རྣལ་འབྱོར་བསྒོམ། མཆོད་པ་ཕུལ་ནས་ཡར་དཀོན་མཆོག་གསུམ་དང་བླ་མའི་ཡོན་ཏན་ལ་བསམས་ནས། ཡོན་ཏན་བསམ་མི་ཁྱབ་པའི་མཁྱེན་པ་ཅན། ཐུགས་རྗེ་མཚུངས་པ་མེད་པའི་བརྩེ་བ་ཅན། །དགོས་འདོད་ཡིད་བཞིན་སྩོལ་བའི་རིན་པོ་ཆེ། །འཁོར་མེད་དྲིན་གྱིས་སྐྱོང་བའི་བཀའ་དྲིན་ཅན། །གཟིགས་ཤིག་གཟིགས་ཤིག་མཁྱེན་པའི་སྤྱན་གྱིས་གཟིགས། །ཟུང་ཞིག་ཟུང་ཞིག་ཐུགས་རྗེའི་ཕྱག་གིས་ཟུངས། །སྐྱོབས་ཤིག་སྐྱོབས་ཤིག་འཁོར་བའི་འཇིགས་ལས་སྐྱོབས། །དྲོངས་ཤིག་དྲོངས་ཤིག་ཐར་པའི་ལམ་ལ་དྲོངས། ཞེས་དང༌། མར་རང་གི་སྐྱོན་མཚངས་དང་འགྲོ་པའི་སྡུག་བསྔལ་ལ་བསམས་ནས། དལ་འབྱོར་སྟོང་ལོག་མཁན་བདག་ལ་ཐུགས་རྗེས་གཟིགས། །དྲེད་པོ་བློ་རིང་པོ་བདག་ལ་ཐུགས་རྗེས་གཟིགས། །ཚེ་འདིའི་དོན་གཉེར་མཁན་བདག་ལ་ཐུགས་རྗེས་གཟིགས། །ཕྱི་མ་བློས་བཏང་པོ་བདག་ལ་ཐུགས་རྗེས་གཟིགས། །རང་གཞན་བསླུབ་མཁན་བདག་ལ་ཐུགས་རྗེས་གཟིགས། །ཞེས་དང༌། རིགས་དྲུག་ཕ་མ་རྣམས་ལ་ཐུགས་རྗེས་གཟིགས། །འཁོར་བར་འཁྱམས་པ་རྣམས་ལ་ཐུགས་རྗེས་གཟིགས། །སྡུག་བསྔལ་མྱོང་བ་རྣམས་ལ་ཐུགས་རྗེས་གཟིགས། །སྐྱོབས་ཤིག་སྐྱོབས་ཤིག་འཁོར་བའི་འཇིགས་ལས་སྐྱོབས། །དྲོངས་ཤིག་དྲོངས་ཤིག་ཐར་པའི་ལམ་ལ་དྲོངས། །ཞེས་ལུས་རྒྱ་འདྲེས་སུ་ལོག་ལོག །ངག་སྨྲེ་སྔགས་སུ་ལྷང་ལྷང༌། ཡིད་གདུང་ཤུགས་སུ་དུང་དུང༌། དགྲ་མི་ཤ་པོས་འཇིགས་པ་ཁས་དྲགས་པ་ལ་བཙན་འཇུས་བྱས་པ་ལྟར་བྱས་པ་མེད་ཀྱང་རེ་བ་ཆེ་བས་སྙིང་ཐག་པ་ནས་ལྟོས་པ་བཅས་ན་མི་བསླུ་བར་ངེས་པས། བླ་མའི་ཡོན་ཏན་བརྗོད་ཀྱིན་བརྗོད་ཀྱིན་གསོལ་བ་གདབ། རང་གི་སྐྱོན་མཚངས་འབྲུ་ཞིང་འབྲུ་ཞིང་གསོལ་བ་གདབ། །འགྲོ་བའི་སྡུག་བསྔལ་བསམ་གྱིན་བསམ་གྱིན་གསོལ་བ་གདབ། །ཚུགས་མེད་ཀྱི་མོས་གུས་དང་བཟོད་མེད་ཀྱི་སྙིང་རྗེ་མ་སྐྱེས་ན་བླ་མ་ལ་ཟིན་པ་འཆོར་ལ་ཁད་པ་བཞིན་དུ་ཁྱེད་ཤེས་ཀྱི་མོས་གུས་དུང་དུང༌། རང་ལ་ནོར་བུ་རིན་པོ་ཆེ་རྙེད་ལ་ཁད་དུ་སྟོར་བ་བཞིན་དུ་མངན་མཚང་གི་འབར་ཤ་ངར་ངར། སེམས་ཅན་ལ་བུ་གཅིག་པོ་ཆུས་ཁྱེར་བའི་མ་ར་མདའ་སྦྲན་པ་བཞིན་དུ་སྐྱབས་གསོལ་གྱི་ང་རོ་ལྷང་ལྷང༌། ཉམ་ཐག་པའི་དུད་མོའི་འོ་དོད་ཆེར་ཆེར་འབོད། དེ་ལྟར་བྱས་པས་ལུས་ངལ། སྐད་འགགས། སེམས་མོས་གུས་དང་སྙིང་རྗེ་ཚུགས་པ་མེད་པས་བརྒྱལ་ཧྲིལ་ཧྲིལ་གྱུར་ནས་དེས་ཆད་པ་ན། བླ་མ་དང་སྐྱབས་གནས་དཀོན་མཆོག་གསུམ་ཆུ་ནང་དུ་ཆར་བབས་པ་བཞིན་དུ་རང་དང་དབྱེར་མེད་གཅིག་ཏུ་འདྲེས་པའི་ངང་ལ་བཅས་བཅོས་མེད་པ་རང་བབས་སུ་རྩེ་གཅིག་ཏུ་མཉམ་པར་བཞག །རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་དུ་གསོལ་བ་གདབ། དེ་ལྟར་གོང་དུ་བཤད་པ་ལྟར་མོས་གུས་བཅོས་མ་མིན་པ་སྐྱེས་པའི་ཚད་ལ་མ་ཕེབས་ཀྱི་བར་དུ་བྱའོ། །
ཡུས་སུ་འཕྱར་ནས་གསོལ་བ་གདབ་པ་ནི།
སྔར་བཞིན་བླ་མའི་རྣལ་འབྱོར་བསྒོམ། ལུས་ལོངས་སྤྱོད་དངོས་འབྱོར་ཡིད་སྤྲུལ་གྱིས་མཆོད་ནས། ངག་ཏུ། བདག་དང་ནམ་མཁས་ཀླས་པའི་འགྲོ་བ་ལ། །བླ་མ་དཀོན་མཆོག་མིན་པ་སྐྱབས་དང་སྐྱོབ་པ་མེད། །འདྲེན་པ་གཞན་མེད་མགོན་དང་དཔུང་གཉེན་མེད། །རེ་ས་གཞན་མེད་ལྟོས་ས་གཞན་ན་མེད། །ཅི་མཛད་བླ་མ་ཉིད་མཁྱེན་ཆོས་ཀྱི་རྗེ། །བློ་འགེལ་ལྟོས་སྐྱུར་ཅི་ཤེས་ཁྱེད་རང་མཁྱེན། །ཞེས་སྙིང་གི་ཁོང༌། རུས་པའི་གཏིང་ནས་གསོལ་བ་དྲག་ཏུ་འདེབས་ཏེ། འཁོར་མེད་དྲིན་གྱིས་བསྐྱངས་པའི་ཕ་མ་དྲིན་ཅན་ལ་བུས་བྱས་པ་མེད་ཀྱང་ཡུས་ཆེན་པོ་འཕྱར་བ་བཞིན་དུ་བླ་མ་ལ་བློ་སྙིང་བྲང་གསུམ་གཏད། མགོ་བཅད་པང་བསྐྱུར་བྱས། བདག་དང་བདག་གི་ཕ་མ་དྲིན་ཅན༌། ཀུན་འབྱུང་གི་ལས་ངན་དུ་མ་བསགས། མི་བཟད་པའི་སྡུག་བསྔལ་དུ་མས་མནར། ཐར་མེད་ཀྱི་འཁོར་བའི་ཀློང་ཆེན་པོར་ཚུད་པ་འདི་རྣམས་ལ་ཐུགས་རྗེས་ཁྱེད་ཀྱིས་མི་འཛིན་ན་སུས་འཛིན། བརྩེ་བས་ཁྱེད་ཀྱིས་མི་སྐྱོང་ན་སུས་སྐྱོང༌། བྱིན་རླབས་ཀྱི་ནུས་པ་ཁྱེད་ལ་མེད་ན་སུ་ལ་ཡོད། འདི་ལྟར་འཁོར་བ་པ་མྱང་ངན་དང་སྨྲེ་ངག་གིས་ཉམ་ཐག་པ་འདི་རྣམས་ཐར་པ་དང་ཐམས་ཅད་མཁྱེན་པའི་གནས་སུ་དྲོངས་ཤིག །ཅེས་གསོལ་བ་བཏབ་པས། སེམས་ཅན་ལ་བཟོད་བླག་མེད་པའི་སྙིང་རྗེ་དང༌། བླ་མ་དཀོན་མཆོག་ལ་བློ་གཏད་སྙིང་བཞག་གི་བཅོས་མིན་གྱི་མོས་གུས་མ་སྐྱེས་ཀྱི་བར་ལ་ཡུས་སུ་འཕྱར་ཀྱིན་འཕྱར་ཀྱིན་གསོལ་བ་བཏབ། བྱིན་རླབས་ཞུགས་ངེས་པའི་མོས་གུས་སྐྱེས་པ་དང༌། བླ་མ་རྣམས་དང་རང་ཉིད་གཅིག་ཏུ་དབྱེར་མེད་དུ་འདྲེས་པའི་ངང་ལ་མཚན་མར་འཛིན་པའི་སྤྲོས་པ་ཐམས་ཅད་བཅད་ནས་རྩེ་གཅིག་ཏུ་མཉམ་པར་བཞག །སླར་ཡང་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་བླ་མའི་རྣལ་འབྱོར་བསྒོམས་ནས་གསོལ་བ་བཏབ་སྟེ། བཅོས་མིན་གྱི་མོས་གུས་ཀྱི་ཤུགས་ཀྱིས་བཟོད་མེད་ཀྱི་སྙིང་རྗེའི་ཟུག་ཅི་གཟེར་གཟེར་གྱི་བར་དུ་མཉམ་པར་བཞག་པར་བྱའོ། །
ལུས་བཅོས་ཏེ་བོགས་སུ་འདོན་པས་གསོལ་བ་འདེབས་པ་ནི།
ཡང་སངས་རྒྱས་དང་བྱང་ཆུབ་སེམས་དཔའ་བླ་མ་བརྒྱུད་པ་དང་བཅས་པའི་ཡོན་ཏན་ཡེ་ཤེས་ཐུགས་རྗེ་ཕྲིན་ལས་བསམ་གྱིས་མི་ཁྱབ་པ་ལ་བསམ། མར་རང་གཞན་འཁོར་བར་གནས་པའི་སེམས་ཅན་ལས་དང་ཉོན་མོངས་པ་བསམ་པ་ངན་པ། སྦྱོར་བ་རྩུབ་པ། ཅི་བྱས་སོ་ཅོག་རང་གཞན་ཕུང་བར་བྱེད་པ་ལ་བསམས་ནས། ཨེ་མ། འདས་པའི་སངས་རྒྱས་བྱང་ཆུབ་སེམས་དཔའ་དགེ་བའི་བཤེས་གཉེན་འགྲོ་བའི་འདྲེན་པ་དེ་སྙེད་ཅིག་བྱོན་ཀྱང་བདག་ཅག་རྣམས་ལ་ཐུགས་རྗེའི་མཐུ་གཏུག་སྟེ་རྡུགས། ད་ལྟ་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་དང་བྱང་ཆུབ་སེམས་དཔའ། དགེ་བའི་བཤེས། འགྲོ་བའི་བླ་མ། ཀུན་མཁྱེན་པ། ཐབས་མཁས་པ། ཐུགས་རྗེ་ཅན་ཇི་སྙེད་ཅིག་བཞུགས་ཀྱང་རྗེས་སུ་འཛིན་པའི་ཐབས་མ་རྙེད། དེ་དག་རྣམས་ཀྱི་ཐུགས་རྗེའི་ཕྲིན་ལས་གཅིག་ཏུ་བསྡུས་ནས་དགེ་བའི་བཤེས་གཉེན་དུ་སྤྲུལ་ཏེ་ཞལ་དངོས་སུ་བསྟན། ཟབ་པ་དང་རྒྱ་ཆེ་བའི་ཆོས་གསུང༌། ཐར་པ་དང་ཐམས་ཅད་མཁྱེན་པར་དཀྲི་བའི་ཐབས་དུ་མ་བྱས་ཀྱང༌། ཁྱི་ལམ་ལ་འདེད་པ་དང༌། ཆུ་གྱེན་ལ་འདྲེན་པ་ལས་ཀྱང་དཀའ་བ། བདག་ལྟ་བུའི་སེམས་ཅན་མ་རུངས་པ་སྙམ་དུ་མྱ་ངན་དྲག་པོས་ཡིད་ལ་འབྲབ་བཞིན་པར། སྤྱི་བོའི་གཙུག་ཏུ་བླ་མ་བརྒྱུད་པ་དང་བཅས་པའི་སྐྱབས་གནས་རྣམས་སྔར་བཞིན་དུ་བསྐྱེད། ལུས་ལོངས་སྤྱོད་ཐམས་ཅད་མཆོད་པ་ཕུལ་ནས། མྱ་ངན་གྱི་འདུག་སྟངས་སྐར་ཁུང་གསུམ་པ་ཅན་ཙོག་པུའི་པུས་མོ་གཉིས་ཀྱི་སྟེང་དུ་གྲུ་མོ་གཉིས་བཞག །ལག་པ་གཉིས་ཀྱིས་འགྲམ་པ་གཉིས་སྐྱོར་བའི་གཡས་པའི་སྲིན་མཛུབ་སོ་བར་དུ་བཅུག་སྟེ་གཡས་སུ་ཡོ་བྱས་ནས། ངོ་གནག་བཞིན་བསྡུས། མྱ་ངན་གྱི་བརྣག་པ་ཆེན་པོས་མོས་གུས་ཀྱི་གདུང་བ་དྲག་པོ་བསྐྱེད་དེ། སྐད་ཀྱི་གདངས་ཕྲལ་རིང་བ་ང་རོར་འབོད་པ་ཉམ་ཐག་བ་ལྟ་བུས། སངས་རྒྱས་བྱང་ཆུབ་སེམས་དཔའ། །རྗེ་བཙུན་བླ་མ་དམ་པ། །བརྒྱུད་ལྡན་ཐུགས་རྗེའི་བདག་ཉིད། །བསླུ་བ་མེད་པའི་སྐྱབས་གནས། །སྡུག་བསྔལ་ཅན་གྱི་འགྲོ་ལ། །ཕ་མ་འགྲོ་དྲུག་རྣམས་ལ། །འཁོར་མེད་་དྲིན་ཅན་རྣམས་ལ། །འཁོར་བར་འཁྱམས་པ་རྣམས་ལ། །རེ་ས་གཞན་ན་འདུག་གེ། མགོན་སྐྱབས་གཞན་ན་འདུག་གེ །ལྟོས་ས་གཞན་ན་འདུག་གེ །དཔུང་གཉེན་གཞན་ན་འདུག་གེ། །ལ་འུར་ཐུགས་རྗེས་ཟུངས་ཤིག །མྱུར་དུ་བྱིན་གྱིས་རློབས་ཤིག །ཅེས་གསོལ་བ་དྲག་ཏུ་བཏབ། དེ་བཞིན་དུ་གཡོན་པའི་མཐེབ་སྲིན་སོ་བར་དུ་བཅུག་ནས་གཡོན་དུ་ཡོ་གཉིས་ཀ་སོ་བར་དུ་བཅུག་ནས་མདུན་དུ་བུབ་ཐབས་སུ་དགུ། ཐལ་མོ་གཉིས་སྙིང་གར་སྦྱར་བས་རྒྱབ་ཏུ་དགྱེ་ལ་ཁ་ནམ་མཁར་འཕྱར། དེ་དག་ཐམས་ཅད་དུ་གསོལ་བ་དྲག་ལ་གྲིམ་པ་རྒྱུན་རིང་བ་མོས་གུས་དང་སྙིང་རྗེ་བཅོས་མ་མིན་པ་གཏིང་མ་ཚུགས་ཀྱི་བར་དུ་གདབ། མོས་གུས་ཀྱི་ཡིད་འཁུལ། སེམས་ཅན་ལ་བཟོད་བླགས་མེད་པའི་སྙིང་རྗེ་སྐྱེས་པ་དང༌། སེམས་ཅན་རྣམས་སྐྱབས་གནས་རྣམས་ལ་ལིང་གིས་གཏད། ཅི་ཤེས་ཁྱེད་ཤེས་ལ་བསྐྱུར་ནས། རྐང་པ་སྐྱིལ་ཀྲུང་བཅས། ལག་པ་གཉིས་པུས་མོ་བཀབ། གླང་རྒན་ཆུ་གཏོང་བ་ལྟར་ལྷོད་དེ་གློད། ཞིང་འོག་ཚན་ལངས་པ་ལྟར་འབོལ་ལེ་ཤིག་གེ །ཆུ་དང་འོ་མ་འདྲེས་པ་ལྟར་དབྱེར་མེད་དུ་ཕྱམ་པར་རང་སར་བཟོ་མེད་རང་བབས་སུ་མཉམ་པར་གཞག །ནམ་ཞིག་རྟོག་པ་འཕྲོ་འཕྲོ་བ་ན། རྟོག་པ་གཞན་གྱིས་བར་མ་ཆོད་པར་སྔར་ལྟར་འདུག་སྟངས་ལྔ་པོ་བསྒྱུར་ཡིན་བསྒྱུར་ཡིན་མོས་གུས་ཐོབ་ཐོབ། སྙིང་རྗེ་སྐྱེས་སྐྱེས་ཀྱི་བར་དུ་བསྒོམ་པར་བྱའོ། །
ཡང་གསོལ་བ་འདེབས་པ་ནི།
སྔར་ལྟར་བླ་མའི་རྣལ་འབྱོར་བསྒོམ། མཆོད་པ་ཕུལ་ནས། བླ་མ་རིན་པོ་ཆེ་རྗེ་བཙུན་པ། མཁྱེན་རབ་ཀྱི་དབང་ཕྱུག །ཐུགས་རྗེའི་བདག་ཉིད། བཀའ་དྲིན་མཉམ་མེད་ཅེས་པ་རྣམས་ངག་ཏུ་གདངས་རིང་པོས་བརྗོད་བཞིན་པར། རྩ་བའི་བླ་མ་རྣམས་རིམ་པ་བཞིན་དུ་སྐུ་རྣམ་འགྱུར་ལྟ་བས་ཆོག་མི་ཤེས་པ་སྐྱེ་མཆེད་ཡོངས་སུ་རྫོགས་པ། མདངས་གསལ་བ། ཞལ་འཛུམ་བག་དང་ལྡན་པ༌། སྤྱན་གཉིས་འབུར་ཚུགས་སུ་གཟིགས་བཞིན་པ་དང་བཅས་བར་ལམ་ལམ་མངོན་སུམ་བཞིན་དུ་དང་བའི་དད་པ་སྐྱེ་བཞིན་པ། སལ་སལ་གསལ་འདེབས། སྐྱབས་སུ་མཆིའོ། །ཐུགས་རྗེ་ཆེན་པོས་སྐྱོབས་ཤིག རྗེས་༼ལ་ལ་འབྲུ་ཚུགས་སུ་ཟེར་བའང་ཡོད། མཆན།༽སུ་ཟུང་ཞིག་བཀའ་དྲིན་སྩོལ་ཅིག ཅེས་དུང་དུང་བརྗོད་ནས། རྩ་བའི་བླ་མ་ནས་ཡར་རིམ་པ་བཞིན་གཅིག་ལ་གཅིག་འཁོར་དང་བཅས་པ་ཐམས་ཅད་བཅོམ་ལྡན་འདས་ཐུབ་པའི་དབང་པོ་ལ་སིབ་སིབ་ཐིམ། དེ་ཉིད་སྐྱབས་གནས་ཐམས་ཅད་འདུས་པའི་བདག་ཉིད་འཛམ་བུ་ཆུ་བོའི་གསེར་གྱི་མདོག་ཅན། མཚན་དང་དཔེ་བྱད་ཀྱིས་སྤྲས་པ། དབུའི་གཙུག་ཏོར་བལྟར་མི་མངོན་པ། སྨིན་མཚམས་ཀྱི་མཛོད་སྤུ་དང་སྐུའི་ཕྱོགས་ཐམས་ཅད་ནས་འོད་ཟེར་སྣ་ཚོགས་ཁ་དོག་དུ་མ་བྱེ་བ་ཁྲག་ཁྲིག་བརྒྱ་སྟོང་ཕྱོགས་བཅུའི་རབ་འབྱམས་རྒྱ་མཚོའི་ཞིང་ནམ་མཁའི་མཐའ་ཀླས་པ་ཀུན་ཏུ་ཁྱབ་པར་འཕྲོས། མནར་མེད་པ་ནས་སྲིད་པའི་རྩེ་མོ་ལ་ཐུག་གི་བར་གྱི་སེམས་ཅན་ཐམས་ཅད་ལ་ཕོག །དེ་དག་ཐམས་ཅད་ཀྱི་སྡིག་སྒྲིབ་མ་ལུས་པ་ཐམས་ཅད་སྦྱངས། སྐད་ཅིག་ལ་རྫོགས་པའི་སངས་རྒྱས་ཀྱི་སར་བཀོད་པར་མོས་ཏེ། དད་པ་དང་མོས་པ་བསམ་གྱིས་མི་ཁྱབ་པས་བཅོམ་ལྡན་འདས་ཀྱི་སྐུ་ལ་ཡིད་རྩེ་གཅིག་ཏུ་གཏད་ནས། དེ་ལས་སྐད་ཅིག་ཀྱང་མ་ཡེངས་པར་སྣང་ལ་དེར་འཛིན་མེད་པར་སྨྲ་བསམ་བརྗོད་པ་དང་བྲལ་བའི་ངང་ནས། མདངས་དད་པའི་ཤུགས་དང་མ་བྲལ་བའི་ངང་ལ་མཉམ་པར་བཞག །གལ་ཏེ་རྟོག་པའི་འཕན་ལྡང་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བསྒོམས་པས་མོས་གུས་བཅོས་མ་མིན་པ་སྐྱེ་བར་བྱའོ། །རང་བཞིན་བླ་མ་ཐོ་བརྩེགས་སམ། གཅིག་ལ་གཅིག་ཐིམ་མམ། ཁྲོམ་ཚོགས་སམ། རྣམ་པ་གང་གསལ་བ་ཞིག་བསྒོམ། མཆོད་པའི་སྤྲིན་དུ་མ་བློ་རྒྱ་བསྐྱེད་ནས་མཆོད། སྐྱབས་གནས་མཚུངས་པ་མེད་པའི་བླ་མ་རྣམས། །བདག་དང་ཕ་མར་གྱུར་པའི་འགྲོ་བ་ལ། །མགོན་སྐྱབས་གཞན་ན་མེད་དོ་ཐུགས་རྗེས་ཟུངས། །མཐོར་གཏོང་དམར་གཏོང་ཅི་མཛད་ཁྱེད་རང་མཁྱེན། །ཞེས་པའི་རྗེས་ལ། བླ་མ་མཁྱེན། བླ་མ་མཁྱེན། ཞེས་མོས་གུས་རྩེ་གཅིག་པའི་ངང་ནས་སེམས་གཞན་དུ་སྐད་ཅིག་ཀྱང་མ་ཡེངས་པས། བརྒྱའམ་སྟོང་ངམ་ཁྲི་ལ་སོགས་པ་བརྗོད་པའི་རྗེས་ལ། བླ་མ་མཁྱེན་ནོ་ཞེས་པའི་སྐད་ཅི་ཤུགས་དྲག་ལ་ཐུང་བ་ཆེར་བསྐྱེད་ནས་བརྗོད་པ་དང༌། དེའི་མཐུས་སྐད་ཅིག་ཉིད་ལ་སྐྱབས་གནས་ཐམས་ཅད་བདག་ལ་ཆུ་ལ་ཆུ་བཞག་པའམ་མར་ལ་མར་བཞག་པ་བཞིན་དུ་གཅིག་ཏུ་འདྲེས་པའི་ངང་ལ་མ་བཅོས་ལྷུག་པ། བྱར་མེད་ལྷུན་གྲུབ། འཛིན་པ་རྩ་བྲལ་གྱི་ངང་ལ་བློ་ཧད་དེ་མཉམ་པར་བཞག །དེ་ལ་རྣམ་རྟོག་ཐོལ་གྱིས་སྐྱེས་པ་ན་དེ་ཉིད་བླ་མའི་སྐུར་གསལ་ལམ་སྟེ་བཏབ་ནས་མོས་གུས་དུང་དུང་བྱ། སླར་ཡང་རྟོག་པ་འཕྲོ་ན་གསོལ་བཏབ་ནས་མོས་གུས་ཀྱི་བླ་མའི་སྒྲུབ་པ་མཐར་ཕྱིན་པར་བྱའོ། །འདི་གནད་དུ་མ་སོང་ན་ཆོས་བྱས་ལོ་ཐམས་ཅད་འཕྲལ་ཚེ་འདི་སྒྲུབ་པའི་ལག་ཆ་དང༌། ཕུགས་འཁོར་བ་དང་ངན་སོང་གི་རྒྱུར་འགྲོ་བ་ཡིན་ནོ། །འདིའི་རྣལ་འབྱོར་བསྒོམ་པའི་དུས་སུ་གནས་ཁང་ཕྱགས་དར་བྱ། ཆག་ཆག་གདབ། མཛེས་པར་བརྒྱན། སྐུ་གསུང་ཐུགས་ཀྱི་རྟེན་དགྲམ། ཅི་འབྱོར་པའི་མཆོད་པ་བཟང་ཞིང་བཀོད་པ་ཡིད་དུ་འོང་བར་བཤམས་ནས། དུས་ཐམས་ཅད་བླ་མ་དཀོན་མཆོག་གི་སྣང་བ་དང་མ་བྲལ་བས་ཅི་གསུང་གི་བཀའ་ལ་ཉན། ཅི་བྱེད་ཐམས་ཅད་བླ་མའི་ཐུགས་དགོངས་ཅི་རྫོགས། བླ་མ་ཅི་མཉེས། བླ་མའི་ཞབས་ཏོག་ཏུ་ཅི་འགྲོ་བྱེད་པ་འདི་ཐར་པ་དང་ཐམས་ཅད་མཁྱེན་པ་ཐོབ་པའི་ཐབས་ཀྱི་སྒྲུབ་པའི་གཙོ་བོའམ་སྒྲུབ་པ་དངོས་དེ་ཡིན་ཏེ། བླ་མའི་ཕྲིན་ལས་བསྒྲུབ་པ་ནི་སངས་རྒྱས་ཐམས་ཅད་ཀྱི་ཕྲིན་ལས་བསྒྲུབ་པ་ཡིན་ལ། སངས་རྒྱས་ཐམས་ཅད་ཀྱི་ཕྲིན་ལས་བསྒྲུབ་པ་ལས་གཞན་པའི་རང་གཞན་གྱི་སངས་རྒྱས་བསྒྲུབ་པའི་ཐབས་གཞན་ཡོད་པ་མིན་པའི་ཕྱིར། དེ་ལྟར་དུ་འབད་དང་བརྩོན་པ་ཆེན་པོས་ཉམས་སུ་ལེན་པར་བྱའོ། །
དལ་འབྱོར་གྱི་མི་ལུས་ཞེས་པ་ནི།
མངོན་མཐོ་དང་ངེས་ལེགས་བསྒྲུབ་པར་མི་ཁོམས་པའི་བྱ་བ་ངན་པ་ལས་དལ་བས་ན་དལ། མངོན་མཐོ་ངེས་ལེགས་བསྒྲུབ་པའི་རྐྱེན་ཕུན་སུམ་ཚོགས་པ་འབྱོར་བས་ན་འབྱོར་བ་འདི་ལྟ་བུའི་རྟེན་འདི་གང་ལ་བལྟོས་ནས་རྙེད་པར་དཀའ་ན། དམྱལ་བ། ཡི་དྭགས། དུད་འགྲོ། ལྷ་ཚེ་རིང་པོ། ཀླ་ཀློ། ལོག་ལྟ་ཅན། སངས་རྒྱས་ཀྱིས་སྟོངས་པའི་ཞིང་ཁམས་དང༌། ལྐུགས་པ་སྟེ་མི་ཁོམ་པ་བརྒྱད་ཀྱི་ནང་ནས་དམ་ཆོས་སྒྲུབ་ཏུ་ཡོད་པའི་དལ་འབྱོར་དང་ལྡན་པའི་མི་ལུས་ནི་ཤིན་ཏུ་ནས་ཀྱང་དཀོན་ཏེ། དམྱལ་བ་གཅིག་པུ་ལ་ཡང་ཚ་དམྱལ་བརྒྱད། གྲང་དམྱལ་བརྒྱད། །ཉེ་འཁོར་བ་བཅུ་དྲུག་གམ་བཞི། ཉི་ཚེ་བའི་དམྱལ་བ་སྟེ་ཉེ་འཁོར་བ་བཞིར་བྱས་པའི་ཉི་ཤུ་རྩ་གཅིག་པོ་རེ་རེའི་ནང་ན་ཡང་མི་ལུས་ཙམ་པོ་པ་རེ་རེ་ཡང་རྙེད་པར་དཀའ་བ་དང༌། ཡི་དྭགས་དང་དུད་འགྲོ་ལའང་རིགས་དང་དབྱེ་བ་བསམ་གྱིས་མི་ཁྱབ་པས། དེའི་རིགས་རེ་རེའི་ནང་ནས་ཀྱང་དེ་བཞིན་དུ་རྙེད་པར་དཀའ་བ་དང༌། ལྷ་ཚེ་རིང་པོར་སྐྱེས་ན་ཡང་ཚེ་བསྐལ་པ་མང་པོར་ཐུབ། དེའི་བར་ལ་ཚོར་བ་སྡུག་བསྔལ་མེད་པས་ངེས་འབྱུང་ཡང་མེད་པར་དཀོན་མཆོག་གསུམ་གྱི་སྒྲ་ཡང་མི་ཐོས། དགེ་བའི་བློ་སྐད་ཅིག་ཀྱང་མི་དྲན། ནམ་ཞིག་ན་སྔོན་གྱི་ལས་ངན་པའི་མཐུས་ངན་སོང་གསུམ་ན་ལྟུང་བ་ཡོད་པས་དེའི་ནང་ནས་ཀྱང་རྙེད་པར་དཀའ། ཀླ་ཀློ་སྟེ། བླང་དོར་ཕྱིན་ཅི་ལོག་ཏུ་སྤྱོད་པས་དེའི་ནང་ནས་ཀྱང་དེ་བཞིན་དུ་རྙེད་པར་དཀའ། ལོག་ལྟ་ཅན་ནི་ལས་རྒྱུ་འབྲས་ལ་སྐུར་བ་འདེབས་པས་དེ་བཞིན་དུ་རྙེད་པར་དཀའ། སངས་རྒྱས་ཀྱིས་སྟོངས་པ་སྟེ་དཀོན་མཆོག་གསུམ་གྱི་སྒྲ་མི་གྲགས་པས་དེའི་ནང་ནས་ཀྱང་དེ་བཞིན་དུ་རྙེད་པར་དཀའ། ལྐུགས་པ་སྟེ་ཡིད་ཀྱི་དབང་པོ་ཉམས་ནས་དགེ་སྡིག་ངོ་མི་ཤེས་པས་དེའི་ནས་ནང་ཀྱང་དེ་བཞིན་དུ་རྙེད་པར་དཀའ། ཆོས་བྱར་ཡོད་པའི་དལ་འབྱོར་ཀྱི་མི་ལུས་འདི་ཉིན་མོའི་སྐར་མའམ་དམུས་ལོང་དམིགས་བུ་མེད་པས་རྩྭ་གསེབ་ཏུ་ཁབ་སྟོར་བ་རྙེད་པ་ལས་ཀྱང་ཤིན་ཏུ་རྙེད་པར་དཀའ་བའི་ཚུལ་ལ་བསམས་ནས། བརྒྱ་ལ་ད་ལན་རྙེད་པ་ཁ་རྗེ་རེ་ཆེ། ད་ལན་གཅིག་རྡོག་སྣ་འདྲེད་ནས་མི་ཁོམས་པའི་གནས་དེ་རྣམས་སུ་ལྷུང་ན་ཐར་མེད་ཀྱི་དོང་དུ་ཚུད་པ་ཡིན་སྙམ་པས། ཤིན་ཏུ་འཇིགས་སུ་རུང་བའི་ངན་སོང་གསུམ་གྱི་མི་ཁོམས་པའི་གནས་བརྒྱད་ཀྱི་དོང་ཁ་ན་འདར་ཡེད་ཡེད་གནས་པར་བསམས་ནས་བླ་མའི་རྣལ་འབྱོར་བསྒོམས་ཏེ། མི་ཁོམ་པའི་གནས་ན་གནས་པའི་སེམས་ཅན་ཐམས་ཅད་དྲིན་ཅན་གྱི་ཕ་མར་ཤེས་པས་སྙིང་རྗེ་ཚད་མེད་པ་བསྐྱེད་དེ། དཔལ་ལྡན་བླ་མ་དམ་པ་ཆོས་ཀྱི་རྗེ། །བདག་དང་དྲིན་ཅན་ཕ་མ་འགྲོ་བ་རྣམས༌། །ལས་ངན་དབང་གིས་ལུས་ངན་དང་བཅས་པ། །མི་ཁོམས་གནས་བརྒྱད་ནང་དུ་ལྷུང་བ་ལས། །ཐུགས་རྗེ་ཆེན་པོའི་ཕྱག་གིས་དྲོ ང་དུ་གསོལ། །མཐོ་རིས་ལོངས་སྤྱོད་ཕུན་ཚོགས་ལུས་ཐོབ་ནས། །ཉིན་མཚན་དགེ་བས་འདའ་བར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། བླ་མ་ལ་མོས་གུས། སེམས་ཅན་ལ་སྙིང་རྗེ། མི་ཁོམས་པའི་གནས་ལ་སྤོང་འདོད། མི་ལུས་དོན་ཡོད་པར་ཞེ་འདོད་ཀྱི་མྱོང་བ་སྐྱེ་ངེས་པ་དང༌། སྐྱབས་གནས་རྣམས་རང་ལ་དབྱེར་མེད་དུ་བསྟིམས་ནས་དམིགས་མེད་ནམ་མཁའི་རྣལ་འབྱོར་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པ་སྔར་ལྟར་བསྒོམས་ནས་མྱོང་བ་སྐྱེ་བར་བྱའོ། །
གང་རྙེད་པར་དཀའ་བ་ནི།
མི་ཁོམས་པའི་གནས་བརྒྱད་སྤངས་པའི་མི་ལུས་ཐོབ་པ། བསྟན་པ་དར་བའི་ཡུལ་དབུས་སུ་སྐྱེས་པ། དབང་པོ་ལ་སྐྱོན་མེད་པར་ཚང་བ། ལས་ཀྱི་མཐའ་མ་ལོག་པ། ཆོས་ཀྱི་གནས་ལ་དད་པ་སྟེ་རང་འབྱོར་ལྔ་དང༌། སངས་རྒྱས་འཇིག་རྟེན་དུ་བྱོན་པ། དེས་ཆོས་གསུངས་པ། དེའི་བསྟན་པ་མ་ནུབ་པར་གནས་པ། དེའི་རྗེས་སུ་འཇུག་པའི་བསྟན་པ་འཛིན་པ་ཡོད་ལ་རང་ཡང་འཇུག་པར་འདོད་པ། སྦྱིན་བདག་གི་བརྩེ་བས་ཆོས་ཀྱི་མཐུན་རྐྱེན་བསོད་སྙོམས་སྟེར་བ་ཡོད་པ་གཞན་འབྱོར་ལྔ་སྟེ། དེ་ལྟར་དལ་བ་བརྒྱད་དང་འབྱོར་བ་བཅུ་ཚང་པའི་མི་ལུས་རྣམ་པར་དག་པ་འདི་ནི་རྒྱ་མཚོ་ཆེར་གཡེངས་གཉའ་ཤིང་རུས་སྦལ་གྱི་དཔེ་ལ་སོགས་དཔེར་བྱ་བ་བརྒྱ་དང་སྟོང་གིས་རྙེད་པར་བཀའ་བའི་ཚུལ་ལ་ཉིན་མཚན་དུ་གཞིག་ཅིང་བསམས་ནས། མི་ལུས་སྟོང་ལོག དལ་འབྱོར་སྟོང་ཟད་དུ་མ་སོང་བ་དགེ་བའི་ལས་ལ་དལ་བ་མེད་པ་བརྩོན་པར་བྱ་སྟེ། སྔར་བཞིན་བླ་མའི་རྣལ་འབྱོར་བསྒོམས་ནས། དོན་ཆུང་ཚེ་འདིའི་བྱ་བས་མི་ཡེངས་བར། །དོན་ལོག་སྡིག་པའི་ལས་ལ་མི་འཇུག་པར། །དོན་ལྡན་དལ་འབྱོར་ཐོབ་པ་དོན་ཡོད་པར། །དོན་ཆེན་ཐམས་ཅད་མཁྱེན་པའི་ལམ་བསྒྲུབ་པའི། །བསམ་སྦྱོར་ཁོ་ནས་ཉིན་མཚན་དུས་འདའ་བར། །བླ་མ་དཀོན་མཆོག་རྣམས་ཀྱིས་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། མི་ལུས་སྟོང་པར་ཟད་པ་དང༌། སྡིག་པའི་ལས་ལ་སྤྱོད་པ་ལ་སྙིང་རྗེ་བསྒོམ། །དེ་ལྟར་བླ་མ་ལ་མོས་གུས་དང༌། སེམས་ཅན་ལ་སྙིང་རྗེ་ཚད་མེད་པ་ཞིག་སྐྱེས་པའི་ཚེ། འཇིག་རྟེན་ཚེ་འདིའི་བདེ་འབྱོར་བསྒྲུབ་པའི་བྱ་བ་ངན་པ་ཐམས་ཅད་ལ་དུག་ཅན་གྱི་ཟས་དོང་ཁར་མི་འགྲོ་བ་ལྟར་བློས་ལིང་གིས་ཐོངས་ནས། དལ་འབྱོར་དོན་ཡོད་དུ་བྱེད་པའི་བརྣག་པ་ཆེན་པོ་སྐྱེས་པ་ན། བླ་མ་རང་ལ་བསྟིམས་ནས་དེ་ལྟའི་དྲན་པ་ཡེངས་མེད་དེ་ཉིད་ཀྱི་ངང་ལ་ཙན་ནེ་མཉམ་པར་བཞག །རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམ་ཞིང་གསོལ་བ་གདབ། དལ་འབྱོར་དོན་ཡོད་དུ་བྱེད་པའི་བྱིན་རླབས་རྒྱུད་ལ་གཞུག་པར་བྱའོ། །
ཚུལ་གང་གིས་རྙེད་པར་དཀའ་བ་ནི།
ངན་སོང་གསུམ་གྱི་སེམས་ཅན་ནི་ས་གཞི་ཆེན་པོའི་རྡུལ་ཕྲན་ཙམ། མི་ལུས་ཙམ་པོ་པ་ཡང་སེན་མོའི་སྟེང་གི་རྡུལ་ཕྲན་ཙམ་ཡིན། ངན་སོང་གི་སེམས་ཅན་དེ་དག་ལ་ནི་མཐོ་རིས་ཀྱི་རྒྱུ་དགེ་བའི་བསམ་པ་སྐད་ཅིག་ཀྱང་མེད། བསོད་ནམས་གསོག་པའི་སྐབས་མེད། སྡུག་བསྔལ་མྱོང་བཞིན་སྡུག་བསྔལ་གྱི་རྒྱུ་མི་དགེ་བ་འབའ་ཞིག་ལ་སྤྱོད་པས་ངན་སོང་ནས་ངན་སོང་ལས་ཐར་པའི་སྐབས་མེད། མཐོ་རིས་ཀྱི་ནང་ནས་ཀྱང་ཆོས་བྱར་ཡོད་པའི་མི་ལུས་སྐྱོན་མེད་འདི་ཕྱི་ཡི་རྒྱ་མཚོ་ཆེན་པོའི་ནང་ནས་གཟར་བུ་གང་ཙམ་ལོན་པའི་དཔེ་ལྟར་ཡིན་པས། ཚུལ་འདི་ལ་བསམས་ནས་རྙེད་ཡང་དཀའ་བ་ལ་སྲིད་མཐའ་མ་བཀག་ཙམ་ད་ལན་མི་ལུས་ཐོབ་པ་འདི་དོན་མེད་པར་བཏང་ན། འདི་ལས་མགོ་སྟོང་པ་དང་སྙིང་རུལ་བ་སུ་ཞིག་ཡོད་སྙམ་དུ་ཚུལ་གང་གིས་ཐོབ་པར་དཀའ་བ་དང༌། ཐོབ་པ་དོན་ཡོད་པར་བྱེད་པའི་བསམ་པ་དྲག་པོས། བླ་མ་དཀོན་མཆོག་གི་རྣལ་འབྱོར་སྔར་བཞིན་བསྒོམས་ལ། བསྐལ་པ་བརྒྱར་ཡང་ཤིན་ཏུ་རྙེད་དཀའ་བའི། །དམ་ཆོས་སྒྲུབ་ཏུ་ཡོད་པའི་དལ་འབྱོར་འདི། །འབད་པས་ཐར་ལས་དོན་དུ་མི་གཉེར་བར། །དོན་མེད་ལས་ལ་ཟད་ན་བདག་སྙིང་རུལ། །ཚེ་འདི་བློ་ཡིས་ཐོངས་པར་བྱིན་གྱིས་རློབས། །དལ་འབྱོར་དོན་ཡོད་བྱེད་པར་བྱིན་གྱིས་རློབས། །ཞེས་གསོལ་བ་དྲག་ཏུ་གདབ། སྤྱིར་ནམ་མཁའི་མཐའ་ཀླས་པའི་སེམས་ཅན། སྒོས་མི་ལུས་འདི་ཚེ་འདིའི་ཆོས་བརྒྱད་ཀྱི་བྱ་བས་གཡེངས་ནས་དགེ་བ་མི་བསྒྲུབ་པར་ལས་འབྲས་ལ་མི་སེམས་པར་སྡིག་པ་ལ་སྤྱོད་པ་རྣམས་ལ་སྙིང་རྗེ་ཆེན་པོ་བསྐྱེད། མོས་གུས་དང་སྙིང་རྗེ་གནད་དུ་ཐེབས་པའི་བློ་རྒྱུད་ལ་མི་བཟོད་པའི་འགྱུར་བ་རེ་སྐྱེས་པ་ན། སྐྱབས་གནས་རྣམས་རང་ལ་བསྟིམས་ནས། གང་དང་གང་ལ་དེ་དང་དེར་འཛིན་པ་མེད་པར་གསལ་སྟོང་ཞི་བ་ཆེན་པོ་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་རྙེད་པར་དཀའ་བའི་ཚུལ་དང༌། རྙེད་དཀའ་དོན་ཡོད་ཀྱི་བློ་ཁྱད་པར་ཅན་སྐྱེ་བར་བྱའོ། །མངོན་མཐོ་ངེས་ལེགས་ཐོབ་པའི་མན་ངག་ཐུན་མོང་མ་ཡིན་པ་ནི་དལ་འབྱོར་རྙེད་པར་དཀའ་བ་ཤེས་ཀྱང་དགེ་བའི་ལས་ལ་བརྩོན་པས་ཐར་པ་དང་ཐམས་ཅད་མཁྱེན་པའི་ལམ་ཉམས་སུ་མི་ལེན་ན། རྙེད་པར་དཀའ་བ་རྙེད་པ་ལ་དགོས་པ་ཅི་ཞིག་ཡོད། དེས་ན་དགེ་བ་ལ་མོས་པ་དལ་བ། དགེ་བ་ལག་ལེན་དུ་འདེབས་པ་འབྱོར་བ་ཡིན་པས། མགོ་ལ་མེ་ཤོར་བ་གསོད་པ་དང༌། པང་དུ་དུག་སྦྲུལ་འཚངས་པ་སྤོང་བ་བཞིན་དུ་བརྩོན་འགྲུས་དྲག་པོས་ཉིན་མཚན་མེད་པ་ཐོས་བསམ་སྒོམ་གསུམ་ལ་འབད་པར་བྱ། དེ་ཡང་བསླབ་གསུམ་རྣམ་པར་དག་པས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་ནི་དལ་འབྱོར་ཕུན་སུམ་ཚོགས་པ་ཉིད་ཡིན་པས། བསླབ་གསུམ་མིག་གི་འབྲས་བུ་ལྟར་བསྲུང་བ་དང༌། བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་བའི་དོན་དུ་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ལ། རྙེད་དཀའ་ཡོན་ཏན་ལྡན་པའི་དལ་འབྱོར་འདི། །བསླབ་གསུམ་རྣམ་དག་རྒྱན་གྱིས་བརྒྱན་པ་དང༌། །ཐོས་བསམ་སྒོམ་པའི་ནོར་གྱིས་བརྒྱན་པ་དང༌། །བྱང་ཆུབ་སེམས་གཉིས་རྒྱུད་ལ་སྐྱེ་བ་དང༌། །རང་གཞན་དོན་གཉིས་འགྲུབ་པར་བྱིན་གྱིས་རློབས། །ཞེས་སྙིང་གི་ཁོངས་ནས་གསོལ་བ་དྲག་ཏུ་བཏབ་པས་གཉེན་པོའི་སྟོབས་དང་བྱང་ཆུབ་ཀྱི་སེམས་རྒྱུད་ལ་སྐྱེས་པའི་བྱིན་རླབས་རྒྱུད་ལ་ཞུགས་པ་ན། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་གཅིག་ཏུ་བསྲེས་ལ་བསྒོམ་རྒྱུ་རྡུལ་ཙམ་མེད་པ་ལ་ཡེངས་སུ་སྐད་ཅིག་ཀྱང་མི་ཁོམས་པའི་ངང་ལ་ལྷོད་དེ་ཤིག་གེ་མཉམ་པར་བཞག །རྟོག་པ་གཞན་འཕྲོ་ཆད་ནས་རྟོག་པ་གཞན་གྱིས་བར་མ་ཆད་པར་སྔར་བཞིན་བསྒོམ། གསོལ་བ་གདབ། དལ་འབྱོར་རྙེད་པ་དོན་ཡོད་པར་བྱ་བ་ཕུན་སུམ་ཚོགས་པ་རྒྱུད་ལ་སྐྱེ་པར་བྱའོ། །
འཆི་བ་མི་རྟག་པ་བསྒོམ་པ་ལ། ཕྱི་སྣོད་ལ་བརྟེན་ཏེ་མི་རྟག་པ་བསྒོམ་པ་ནི། འཇིག་རྟེན་གྱི་ཁམས་འདི་དང་པོར་ཆགས་པ་ན་ནམ་མཁའ་སྟོང་པ་ལ་སྤྲིན་གྱི་ཕུང་པོ་ཆེན་པོ་འཁྲིགས། དེ་ལས་ཆར་གྱི་རྒྱུན་ཆེན་པོ་བབ། དེ་ཆུའི་རྒྱ་མཚོ་ཆེན་པོ་འཁྱིལ། དེ་རླུང་ཆེན་པོས་ཀུན་ནས་དཀྲུགས་པས་སའི་དཀྱིལ་འཁོར་ཆགས་ཏེ། སྐད་ཅིག་རེ་རེ་བཞིན་འགྱུར་ཞིང་མི་རྟག་པའི་ཚུལ་གྱིས་ཆགས། ཇི་སྲིད་གནས་པའི་རིང་ཡང་ནམ་ཟླ་དུས་བཞིའི་འགྱུར་ལྡོག །ལོ་ཟླ་བ། ཉིན་མཚན་རེས་མོས། ཞག་ཟ་མ་སྟེ་སྐད་ཅིག་རེར་ཡང་འགྱུར་ཞིང་མི་རྟག་པའི་ཚུལ་གྱིས་གནས། འཇིག་པའི་ཚེ་ཡང་ཉི་མ་བདུན་ཤར་ནས་རིམ་གྱིས་དང་པོ་ཆུ་དང་ཆུ་ཕྲན་རྒྱ་མཚོ་ཆེན་པོ་ཐམས་ཅད་བསྐམས། རི་རབ་གླིང་བཞི་གླིང་ཕྲན་ཁོར་ཡུག་དང་བཅས་པ་དུད་པར་ཐུལ། མེར་འབར། ཐལ་བའི་ཕུང་པོར་གྱུར། རླུང་གིས་གཏོར་བས་སྐད་ཅིག་རེ་རེ་ཞིང་འགྱུར་ཞིང་མི་རྟག་པའི་ཚུལ་གྱིས་འཇིག །དེས་ན་སེམས་ཅན་གྱི་ལུས་སྲོག་ལ་སུ་ཞིག་ཡིད་བརྟན་དུ་རུང་སྙམ་དུ་ཤེས་ཤིང་ཡིད་ཆེས་པས་དེའི་དོན་ལ་བློས་དཔྱད་ནས་འཇིགས་ཤིང་ཉམ་ང་བའི་སེམས་ཀྱིས་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ལ། རྒྱ་མཚོ་ཆེན་པོ་ཁོར་ཡུག་ལྷུན་པོ་བཅས། །སྐད་ཅིག་དེ་བཞིན་འགྱུར་ཞིང་མི་བརྟན་ན། །ཆུ་བུར་ལྟ་བུའི་ལུས་ཅན་ཚེ་སྲོག་ལ། །དེ་རིང་ཙམ་གྱི་ཡིད་བརྟན་སུ་ཞིག་རུང༌། །མི་རྟག་རྒྱུད་ལ་སྐྱེ་བར་བྱིན་གྱིས་རློབས། །ཆོས་མིན་བྱ་ལོང་མེད་པར་ཐུགས་རྗེས་ཟུངས། །ཞེས་གསོལ་བ་དྲག་ཏུ་གདབ། དུས་གསུམ་དུ་བྱོན་པའི་འཆི་བ་མི་རྟག་པ་རྒྱུད་ལ་སྐྱེས་པའི་སྐྱེས་བུ་དམ་པ་རྣམས་ལ་མོས་གུས་ཁྱད་པར་ཅན་སྐྱེས། རྟག་འཛིན་གྱི་བློའི་སྒྲེམ་ཞིག སྣང་བ་ཐམས་ཅད་ཡུལ་ཡུལ་པོར་སོང་བ་ན། བླ་མ་དང་དཀོན་མཆོག་རང་ལ་བསྟིམ། བདེན་འཛིན་ཨ་འཐས་ཞིག །བདེན་མེད་འཛིན་མེད་དེར་འཛིན་བྲལ་བ་ལ་མཉམ་པར་བཞག །རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བསྒོམས་ལ། སྣང་བ་ལ་རྟག་པར་འཛིན་པ་ཞིག་པར་བྱའོ། །
ནང་བཅུད་ལ་བརྟེན་ནས་མི་རྟག་པ་བསྒོམ་པ་ནི།
སེམས་ཅན་རྣམས་འཆི་བ་མ་དྲན་པའི་བློ་ཕྱིན་ཅི་ལོག་གི་བྱ་བ་བྱེད་པའི་བསམ་ཚུལ་ལ་གཞིག་བསམས་ནས། རང་གི་ཕ་མ་ཉེ་འབྲེལ་ཁྱིམ་མཚེས་ཡུལ་མི། དགོན་པ་རི་ཁྲོད་པ། གནས་གཞི་ན་གནས་པའི་ཉེ་འབྲེལ་མཐུན་གྲོགས་ངོ་ཤེས་དེ་དག་གིས་ཚེ་འདི་དོན་དུ་གཉེར་ནས་རྩོལ་བ་བརྩོན་འགྲུས་སྡོད་ཆིས་ཀྱི་གྲབས་ཤོམ་ཅི་ཙམ་ཞིག་བྱས་ཀྱང་ཐོག་ཏུ་སོང་བ་གཅིག་མེད་པར་བྱ་བཞག མ་ཟིན་མ་གྲུབ་པའི་འཕྲོ་ལ་ཁོ་ཤི་ལོ། མོ་ཤི་ལོ། ཆེ་གེ་ཤི་ལོ། ཉེ་གེ་ཤི་ལོ་ཟེར་བ་འདི་རང་ཐོག་གི་རྩར་ད་ལྟ་ཉིད་དུ་སླེབས་ཡོང་ངམ། དོ་ནུབ་ཡོང་ངམ། སང་མི་ཡོང་བའི་ཚོད་ཟིན་པ་མེད། སྔར་བྱུང་བ། ད་ལྟ་ཡོད་པ། སླད་ནས་འབྱུང་བའི་སེམས་ཅན་ལ་མ་ཤི་བ་དང་མི་འཆི་བར་སྡོད་པ་གཅིག་ཀྱང་མེད། ལ་ལ་རྒན། ལ་ལ་གཞོན། ལ་ལ་མངལ་ན་གནས། ཕལ་ཆེར་དར་ལ་བསྒྲུབ་པ་ལ་སྦད་སྦུད་མངོན་སུམ་ཉིད་དུ་འཆི་བར་ཅིས་མ་མཐོང༌། མ་ཤི་བར་སྡད་པ་གཅིག་ཙམ་མཐོང་བའམ། ཐོས་པའམ། ཡིད་གཉིས་ཐེ་ཚོམ་ཟ་བ་ཙམ་ཡོད་དམ། ལུས་ཅན་ཐམས་ཅད་བཤས་རར་ཁྲིད་པའི་ཕྱུགས་བཞིན་དུ་འཆི་བདག་གི་ཁ་ན་གནས་པ་ཉིད་པས། འདི་ལ་བསམ་མོན་དྲག་ཏུ་བཏང་ནས། སྡོད་ཆིས་སང་གི་འདུན་མ་ཡང་མི་བྱེད་པར་འགྲོ་ཆིས་ཚེ་ཕྱི་མའི་ལམ་རྒྱགས་ཀྱི་དགེ་བ་བསྒྲུབ་པ་ལ་སྐད་ཅིག་ཀྱང་ཕྱི་བཤོལ་མེད་པར། སྔར་ལྟར་བླ་མ་དཀོན་མཆོག་གི་རྣལ་འབྱོར་བསྒོམས་ནས། བློ་མོས་གུས་དུང་དུང༌། སྐྱོ་ཤས་སུ་ངད་ངད་པས། ཁར་སོང་མ་ཤི་ཁ་རྗེ་ཆེ། །དེ་རིང་མི་ཤིའི་ཚད་ཀྱང་མེད། །ནམ་ཡང་འཆི་བ་མ་དྲན་པར། ཚེ་འདི་དོན་གཉེར་དྲེད་པོ་བདག །དཀོན་མཆོག་ཐུགས་རྗེས་བཟུང་དུ་གསོལ། །འཆི་བ་དྲན་པའི་ལོང་མེད་ཀྱིས། །ཉིན་མཚན་དགེ་བས་དུས་འདའ་བར། །ངེས་པར་བྱིན་གྱིས་བརླབ་ཏུ་གསོལ། །ཞེས་གསོལ་བ་དྲག་ཏུ་བཏབ། མོས་གུས་ཀྱིས་ཡིད་བརླན། མི་རྟག་པས་རྒྱུད་འཁུལ་བ་ན། བླ་མ་དཀོན་མཆོག་རང་ལ་བསྟིམ། སྐྱོ་ཤས་འཛིན་མེད་རང་གྲོལ་གྱི་ངང་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམས་པས་སྐྱོ་ཤས་དྲག་པོས་བསྐུལ་ཏེ་ཚེ་འདིའི་བྱ་བ་ཐོངས་ནས་ཆོས་མིན་ཡིད་ལ་མི་འགྱུར་བར་བྱའོ། །
དུར་ཁྲོད་ཀྱི་ཆོས་ལ་རྟེན་ནས་མི་རྟག་པ་བསྒོམ་པ་ནི།
འདས་མ་འོངས་ད་ལྟར་གྱི་འགྲོ་བ་འདི་དག་ངེས་པར་འཆི་བའི་ཆོས་ཅན་ལས་མ་འདས། དེ་ཡང་དོ་ནུབ་ནངས་པར་གྱི་ཚོད་ཀྱང་མི་ཟིན། དུས་དེ་ཙ་ན་ཉེ་དུ་གཡོགས་འཁོར་ཇི་ཙམ་མང༌། །ཤ་ཚ་སྙིང་ཉེ་ཡང་གྲོགས་མེད་གཅིག་པུ་ཉིད། །ནོར་རྫས་ཟས་གོས་གནས་ཁང་ཇི་འཛོམས། །དཔལ་འབྱོར་ཅི་ཆེ་ཡང་སྒྲེན་མོ་ལག་སྟོང་ཉིད་དུ་རྣམ་པར་ཤེས་པ་གཞན་དུ་འགྲོ། ལུས་ཐག་པས་དམ་དུ་བཅིངས། གོས་ཀྱིས་གཡོགས། ཤིང་བཞིའི་ཁྱོགས་ལ་བཞག་ནས་དུར་ཁྲོད་དུ་བསྐྱལ། གཅེར་བུར་ཕྱུང་བ་ན་བྱ་གཅན་ཤ་ཟན་གཏུམ་པོ་རྣམས་རིངས་པར་འདུས་དེ་ཤ་ཟོས། ཁྲག་འཐུང༌། ཀླད་པ་བལྡགས། རྐང་འཇིབས། རུས་པ་ཆོམ་ཆོམ་འཆས་ནས་ཕྱོགས་སུ་གྱེས་པའི་ཤུལ་ན་རུས་པ་ཐོ་རེ། སྐྲའི་དུམ་བུ་ཉིལ་ལེ། བྱའི་སྤུ་ཐོལ་ལོང་ངེ་བ་ལ། ཆེས་མཛའ་བཤེས་རྣམས་སྐྱུགས་དྲོ། །རྒྱབ་ཀྱིས་ལྟ། འཇིགས་ཤིང་ཉམ་ང་བས་ཉེ་བར་མི་ནུས། དེ་བཞིན་དུ་མེར་བསྲེགས་ན་གསུར་དྲི་ཕལ་ཕལ། ཚིལ་ཁུ་ཐིགས་ཐིགས། ཐལ་བ་སྤར་གང་བྱེད་དམ། སའི་འོག་ཏུ་སྦ་ན་སས་བཀབ། རྡོས་མནན་ནས་འབུ་ཉོག་གེ་བ་ཞིག་བྱེད་དམ། ཆུར་བསྐྱུར་ན་ཁ་མིག་བྱེ་མས་འཚང་དེ། ཉ་སྦལ་གྱིས་ཟ་བ་ཞིག་བྱེད་དམ། ཚུལ་འདི་ལས་བདག་གི་ལུས་འདི་ཇི་ལྟར་འགྱུར་སོམས་དང༌། ད་ལྟ་ལུས་འདི་ལ་ཞིམ་དགུའི་ཟས་སྙོད། རོ་བརྒྱའི་སྐོམ་བླུད། སྲབ་འཇམ་ཡང་མཛེས་ཀྱི་གོས་བསྐོན། མཛེས་བྱེད་ཀྱི་རྒྱན་དུ་མས་བརྒྱན་ནས་གཞན་གྱི་རད་རུད་མི་ཚུགས་པ་རང་དང་བདག་ཏུ་བཟུང༌། གཅེས་སྤྲས་དུ་མས་བསྐྱངས་ཀྱང་གནས་སྐབས་འདི་ལས་གཞན་པ་ཅི་ཞིག་ཏུ་འགྱུར། དེས་ན་མི་རྟག་པ་དུར་ཁྲོད་ཀྱི་ཆོས་ལ་བསམས་ནས་འཇིགས་ཤིང་ཉམ་ང་བ་དང་བག་ཚ་བས། བླ་མ་དཀོན་མཆོག་གི་རྣལ་འབྱོར་སྔར་བཞིན་བསྒོམས་ནས། འཆི་བ་རྗེས་སུ་དྲན་པར་བླ་མས་བྱིན་གྱིས་རློབས་ཤིག མི་རྟག་རྒྱུད་ལ་སྐྱེ་བར་བྱིན་གྱིས་རློབས་ཤིག ངན་ཞེན་ལེ་ལོ་སྤོང་བར་བྱིན་གྱིས་རློབས་ཤིག དལ་མེད་སྒྲུབ་ལ་བརྩོན་པར་བྱིན་གྱིས་རློབས་ཤིག ཚེ་འདིར་ཐར་པ་ཐོབ་པར་བླ་མས་བྱིན་གྱིས་རློབས་ཤིག །ཅེས་གསོལ་བ་དྲག་ཏུ་བཏབ། མོས་གུས་བཅོས་མ་མིན་པ་སྐྱེས། མི་རྟག་པས་རྒྱུད་འཁུལ་བ་ན་བླ་མ་དཀོན་མཆོག་རང་ལ་བསྟིམ། སྐྱོ་ཤས་རང་དྭངས་འཛིན་མེད་རང་གྲོལ་གྱི་ངང་དུ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམ། ལུས་ལ་དགེ་བ་ལ་བཀོལ་བའི་ཕྱིར་བྲན་གྱི་བློ་བཞག་ནས། ཟས་གོས་འདི་དག་གླ་བརྔན་དུ་བྱིན་ནས་དགེ་བ་ལ་ཡང་དག་པར་སྦྱོར་བར་བྱའོ་སྙམ་ནས། འཆི་བ་རྗེས་དྲན་གྱི་བློས་དྲངས་པའི་སྐྱེ་རྒ་ན་འཆི་ཅན་གྱི་སེམས་ཅན་ཐམས་ཅད་ལ་སྙིང་རྗེ་ཚད་མེད་པ་ཞིག་ཅི་སྐྱེས་བལྟ་བར་བྱའོ། །
མདོའི་ལུང་ལ་བརྟེན་ནས་མི་རྟག་པ་བསྒོམ་པ་ནི།
བཅོམ་ལྡན་འདས་ཀྱི་བཀའ་ནི་ཚད་མར་གྱུར་ཅིང་དཔང་དུ་གྱུར་པས། སྤྱིར་འདུས་བྱས་མི་རྟག་ཅིང༌། སྒོས་ཚེ་སྲོག་མི་རྟག་པ་ནི། མདོ་ལས། འཇིག་རྟེན་འདི་ནི་འདོར། འཇིག་རྟེན་ཕ་རོལ་ཏུ་ནི་འགྲོ། སྐྱེས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། གཡང་ས་ཆེན་པོར་ནི་ལྷུང༌། ཕ་མ་ཕུ་ནུ་སྲིང་མོ་བུ་དང་བུ་མོས་ནི་བསྐོར། དབུགས་ནི་ཆད། ནོར་རྣམས་ནི་བགོ་བཤའ་བྱ་ཟེར། ཀྱི་ཧུད་ཕ། ཀྱི་ཧུད་མ། ཀྱི་ཧུད་བུ་ཞེས་ནི་ཟེར། སྐྲ་ནི་གཤིག སྦྱིན་པ་དང༌། དཀའ་ཐུབ་དང་ཆོས་འབའ་ཞིག་གྲོགས་སུ་གྱུར་པས་ན། ཆོས་མ་གཏོགས་སྐྱབས་དང་གནས་དང་དཔུང་གཉེན་གཞན་མེད་དོ། །དེའི་དུས་ན་ཆོས་ནི་གླིང་དང་མགོན་དང་གནས་དང་སྟོན་པར་འགྱུར་རོ། །ཞེས་གསུངས་པ་བཞིན་དུ་སུ་ཆེ་སུ་བཙན་འཁོར་ལོས་སྒྱུར་རྒྱལ་སོགས་འཇིག་རྟེན་གྱི་བདག་པོར་གྱུར་ཀྱང་ཅིས་ཀྱང་མི་ཕན་པ་འཆི་བར་ངེས། དེ་ཡང་ནམ་འཆི་ཆ་མེད། དེ་རིང་ཙམ་ཡང་ཡིད་བརྟན་དུ་མི་རུང་བས། འཁོར་ལོས་སྒྱུར་རྒྱལ་གྱི་བུ་ཐུ་བོ་སྟོང་དང༌། བཙུན་མོ་དམ་པ་བརྒྱད་ཁྲི། བློན་པོ་ཆེན་པོ་སོགས་གང་ལས་ཀྱང༌། ཆོས་ཚིག་གཅིག་སྟོན་པའི་དགེ་བཤེས་གྲོགས་སུ་བཟང༌། དམག་དཔོན་རིན་པོ་ཆེ་སོགས་དཔུང་ཚོགས་ཡན་ལག་བཞི་ལས་ཀྱང་ཐར་པར་དཀྲི་བའི་ཚངས་པར་མཚུངས་པར་སྤྱོད་པ་བཤེས་སུ་བཟང༌། རིན་ཆེན་སྣ་བདུན་གྱི་ཕོ་བྲང༌། རྔ་ཡབ་ནོར་བུའི་ཡུ་བ་ཅན། གདུགས་དང་རྒྱ་མཚན་བ་དན་དར་གྱི་ཅོད་པན་དུ་མ་བསྒྲེང་བ། རིན་པོ་ཆེའི་རྒྱན་ཕྲེང་དང༌། གསེར་གྱི་དྲིལ་བུ་གཡེར་ཁ་འཁྲོལ་བ། སྐར་ཁུང་དང་དྲྭ་མིག་མང་པོས་མཛེས་པར་བྱས་པའི་ཁང་བཟང་དང༌། ཕྱོགས་བཞིར་སྐྱེད་མོས་ཚལ་ལྗོན་ཤིང་དང་མེ་ཏོག་དང་མཚོ་དང་རྫིང་བུ་དྭངས་ཞིང་བསིལ་བ། བྱ་སྣ་ཚོགས་སྐད་སྙན་སྒྲོགས་པ་རྣམས་སུ་སྤྱོད་ལམ་བཞིས་ཅི་དགར་རྩེད་འཇོས་དགའ་བར་རོལ་པ་ལས། ས་རྡོའི་སྤྱི་བུར་ཞག་གཅིག་ཙམ་སྒོ་གསུམ་མི་དགེ་བས་དབེན་པར་བསྡད་པ་གནས་སུ་བཟང༌། འཁོར་ལོ་ནོར་བུ་རྟ་གླང་སོགས་ཀྱི་དཔལ་འབྱོར་དང༌། ས་གཞི་འདོད་ཡོན་ཕུན་ཚོགས་ཀྱིས་གང་བ་ལས། འདོད་པ་ཆུང་ཞིང་ཆོས་ཤེས་པས་ཕྱག་དར་ཁྲོད་པ་དང་བསོད་སྙོམས་ངན་ངོན་གྱི་གོས་དང་བཟའ་བཏུང་ལ་བརྟེན་ནས་དགེ་བ་སྣ་གཅིག་ཙམ་བཟུང་བ་ནོར་དུ་ཆེ་བའི་དུས་ཤིག་ཅིས་ཀྱང་འོང་བས། འདི་བསམ་པར་བྱ། ལག་་ཏུ་བླང་བར་བྱ། ཁྱད་པར་ལྔ་བརྒྱ་ཐ་མ་ཚེ་ལོ་ལྔ་བཅུ་ཁ་རལ་གྱི་དུས་སུ་ནམ་འཆི་ཆ་མེད་འདི་ལ་སྐད་ཅིག་མ་གཅིག་ཏུའང་ཡིད་བརྟན་དུ་རུང་བ་འདུག་གེ། ཚུལ་འདི་ལ་ལྐོག་གྱུར་མིན་པར་མངོན་སུམ་དུ་མཐོང་བ་ལ་བསམས་ནས། བློ་སྣ་བསྟུངས། སྐྱོ་ཤས་བསྐྱེད། བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ནས། རྒྱལ་བའི་བཀའ་ལ་གུས་པར་བྱིན་གྱིས་རློབས། །དེ་དོན་རྒྱུད་ལ་སྐྱེ་བར་བྱིན་གྱིས་རློབས། སྡོད་ཆིས་གྲབས་ཤོམ་མེད་པར་བྱིན་གྱིས་རློབས། འགྲོ་ཆེས་དགེ་ལ་བརྩོན་པར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། མོས་གུས་ཀྱིས་ཡིད་འཁུལ། ལོང་མེད་ཀྱི་བློས་དགེ་བའི་བསམ་པ་དྲག་ཏུ་སྐྱེས་བ་དང༌། བླ་མ་དཀོན་མཆོག་རང་ལ་བསྟིམ། རྟག་ཆད་འགྲོ་འོང་དང་བྲལ་བའི་སྟོང་པ་ཉིད་ཀྱི་ཚུལ་མ་རྟོགས་པ་ལ་བརྟེན་ནས་རང་གཞན་སྐྱེ་འཆིའི་སྡུག་བསྔལ་སྣ་ཚོགས་མྱོང་བ་ལ་མི་བཟོད་པའི་སྙིང་རྗེའི་ངང་ལ་རྩེ་གཅིག་ཏུ་མཉམ་པར་བཞག རྟོགས་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམ་ཞིང༌། གསོལ་བ་བཏབ་ནས་མི་རྟག་པའི་བློས་བརྩོན་འགྲུས་མགོ་ལ་མེ་ཤོར་བ་གསོད་པ་ལྟ་བུས་བསླབ་པ་གསུམ་དྲི་མ་མེད་པ་དང་ཐོས་བསམ་སྒོམ་གསུམ་འབད་པར་བྱའོ། །
དམིགས་པ་སྣ་ཚོགས་ལ་བརྟེན་ནས་མི་རྟག་པ་བསྒོམ་པ་ནི།
སྤྱིར་འདུས་བྱས་སྐད་ཅིག་གིས་འཇིག་པ་དང༌། ཁྱད་པར་འགྲོ་བའི་ལུས་སྲོག་ལོངས་སྤྱོད་ནི་ཆུའི་ཆུ་བུར་བརྩེགས་པ་དང་དྲི་ཟའི་གྲོང་ཁྱེར་ལྟར་ད་ལྟ་ཡོད་ཀྱང་ད་ལྟ་འཇིགས་པས་ཡིད་བརྟན་མེད་དེ། གཉེན་བཤེས་འཁོར་བུ་རྟ་གྲྭ་བུ་སློབ་སོགས་ཅི་ཙམ་དུ་བཤེས་ཤིང་མང་ན་ཡང༌། ཉིན་ཕྱེད་ཁྲོམ་ཚོགས་པའི་ལྟས་མོ་བ་བཞིན་དུ་སོ་སོར་གྱེས་པའི་ཆོས་ཅན་ལས་མ་འདས། ད་ལྟ་ཉིད་དུ་གསོན་པོར་ཡོད་བདོ་ལ་ཚིག་གཅིག་ལབ་ལོང་མེད་པར་དུག་སོགས་ཀྱིས་འཆི་བས། དོ་ནུབ་གསོན་པོར་ཉལ་བའི་ལམ་ན་སང་ཤི་བའི་རོ་ཡོང་བར་ཅེས་མ་མཐོང༌། དེས་ན་སྐད་ཅིག་ཀྱང་མི་གནས་པར་འཆི་བདག་གི་དྲུང་དུ་མྱུར་དུ་འགྲོ་བས། ཤི་བའི་ནངས་པར་ཆོས་མིན་པར་གང་ཡང་མགོན་སྐྱབས་སུ་མི་འགྱུར་བ་ལ་བསམས་ནས། བླ་མ་དཀོན་མཆོག་གི་རྣལ་འབྱོར་སྔར་བཞིན་བསྒོམས་ཏེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། །ཚེ་འདི་བློ་ཡིས་ཐོངས་བར་བྱིན་གྱིས་རློབས། བརྩོན་འགྲུས་ཉམས་པ་མེད་པར་བྱིན་གྱིས་རློབས། ཉིན་མཚན་དགེ་བས་འདའ་བར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། བླ་མ་དཀོན་མཆོག་གིས་ཡིད་འཕྲོག །མི་རྟག་པ་དང་ཞེན་ལོག་བཙན་ཐབས་སུ་སྐྱེས། སེམས་ཅན་ཕ་མར་ཤེས་པས་ཡིད་གདུངས་ཕན་བྱིན་རླབས་ཕེབས་པ་ཡིན་པས། བླ་མ་དཀོན་མཆོག་རང་ལ་བསྟིམས་ནས་དེ་ཉིད་ཀྱི་ངང་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱི་བར་མ་ཆོད་པར་ཚེ་འདིའི་བསྟོད་གྲགས་བདེ་འབྱོར་སྒྲུབ་པའི་བྱ་བ་ཐམས་ཅད་ལིང་ངེར་བོར་ལ་རྣམ་པ་ཀུན་ཏུ་སྒོ་གསུམ་དགེ་བ་ལ་གནས་པར་བྱའོ། །
བསྟན་བཅོས་ཀྱི་ལུང་ལ་བརྟེན་ནས་མི་རྟག་པ་བསྒོམ་པ་ནི།
སངས་རྒྱས་ཀྱི་བསྟན་པ་འཛིན་པའི་སྐྱེས་བུ་དམ་པ་རྣམས་ཀྱི་ཐུགས་ཉམས་སུ་བཞེས་པ་བཞིན་དུ་འགྲོ་བ་ལ་ཕན་པའི་དོན་དུ་མི་རྟག་པ་རང་རྒྱུད་ལ་ཤར་བ་ཐོལ་ཚིག་ཏུ་གསུངས་པའི་དོན་རང་རྒྱུད་ལ་སྦྱར་དགོས་ཏེ། བཤེས་སྤྲིང་ལས། ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་བུར་བས་ཀྱང་མི་རྟག་ན། །དབུགས་དབྱུང་དབུགས་རྔུབ་གཉིད་ཀྱིས་ལོག་པ་ལས། །སད་ཁོམས་གང་ལགས་དེ་ནི་ངོ་མཚར་ཆེ། །ཞེས་གསུངས་པའི། ཀྱེ་མ་དབུགས་དབྱུང་རྔུབ་བམ་གཉིད་ལོག་སད་ཀྱི་རིང་ལ་མ་ཤི་བ་དེ་ཁ་རྗེ་རེ་ཆེ་ཨང༌། རིན་ཆེན་ཕྲེང་བ་ལས། འཆི་བའི་རྐྱེན་ནི་མང་བ་སྟེ། །གསོན་པ་ཉིད་ཀྱི་དེ་ལྟ་མིན། །དེ་རྣམས་ཉིད་ནི་འཆི་བའི་ཡང༌། །དེ་བས་རྟག་ཏུ་ཆོས་མཛོད་ཅིག །ཅེས་པས་འཆི་རྐྱེན་མང༌། གསོན་རྐྱེན་ཉུང༌། གསོན་རྐྱེན་ཀྱང་འཆི་རྐྱེན་དུ་འགྱུར་བས་འཆི་ངེས་པའི་རྗེས་སུ་གཏན་བདེའི་རྒྱུ་དགེ་བ་མེད་པར་ལག་སྟོང་འགྲོ་དགོས་ན་ཆེས་ཡ་མི་ངའམ། སྤྱོད་འཇུག་ལས། བདག་ནི་མལ་ན་གནས་བཞིན་དུ། །གཉེན་བཤེས་ཀུན་གྱིས་མཐའ་བསྐོར་ཡང༌། །སྲོག་ཆད་པ་ཡི་སྡུག་བསྔལ་ནི། །བདག་ཉིད་གཅིག་པུས་མྱོང་བར་འགྱུར། །གཤིན་རྗེའི་ཕོ་ཉས་ཟིན་པ་ལ། །གཉེན་བཤེས་ཀུན་གྱིས་ཅི་ཞིག་ཕན། །ཅེས་རང་གིས་སྤྱད་པའི་ལས་འབྲས་གཞན་ལ་བགོར་མེད་པས། རང་ཉིད་ཀྱི་བདེ་སྡུག་རང་ལ་རགས་ལས་པ་འདི་མ་ཤེས་པར་གཞན་ལ་རགས་ལས་པ་སྐད་དུ་འཁྲུལ་བའི་སྨྱོ་ཚབ་འདི་རྟག་འཛིན་གྱི་གདོན་ཅི་ལྟ་བུ་ཞིག་གིས་ཟིན། དེས་ན་ལས་ཉོན་གྱི་དབང་གིས་སྐྱེ་འཆིའི་འཁྲུལ་འཁོར་དུ་ཚུད་ཚར་རྗེས། སྐྱེ་འཆི་ལས་གྲོལ་བའི་ཐབས་ཀྱི་བླང་དོར་ཇི་སྙམ་དུ་འཇོག་པ་འདི་ནི་བ་ལང་ལྟར་ཤེས་བྱའི་སྒྲིབ་པའི་མ་རིག་པ་ཆེན་པོ་དང༌། ལས་རྒྱུ་འབྲས་ལ་རྨོངས་པའི་ཉོན་སྒྲིབ་ཆེས་ཆེ་བའོ། །དེ་ལྟར་བསམས་ནས་བླ་མ་དཀོན་མཆོག་གི་རྣལ་འབྱོར་སྔར་བཞིན་བསྒོམས་ལ། ཆོས་དོན་རྒྱུད་ལ་སྐྱེ་བར་བྱིན་གྱིས་རློབས། །དོན་མེད་བྱ་བ་ཐོངས་པར་བྱིན་གྱིས་རློབས། ན་མེད་བྱ་བྲལ་ནུས་པར་བྱིན་གྱིས་རློབས། དོན་ཡོད་དགེ་བ་བསྒྲུབས་པར་བྱིནགྱིས་རློབས། མི་ཚེ་ཆོས་ལ་འཁྱོལ་བར་བྱིན་གྱིས་རློབས། ཞེས་གསོལ་བ་དྲག་ཏུ་བཏབ་ནས། བཅོས་མིན་གྱི་མོས་གུས་དང་མི་རྟག་པས་རྒྱུད་འཁུལ་བ་ན། བླ་མ་དཀོན་མཆོག་རང་ལ་བསྟིམ། ཚེ་འདིའི་བྱ་བ་རང་ལོག་གི་སྤྲོས་པ་དང་བྲལ་བའི་ངང་ལ་མཉམ་པར་བཞག སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པ་སྔར་ལྟར་བསྒོམ། གསོལ་བ་གདབ། བསྟན་འཛིན་དམ་པ་རྣམས་ཀྱི་རྣམ་ཐར་བཞིན་བློ་སྣ་བཙན་ཐབས་སུ་བསྟུང་བར་བྱའོ། །
བླ་མའི་མན་ངག་དང་རྣམ་ཐར་ལ་བརྟེན་ནས་མི་རྟག་པ་བསྒོམ་པ་ནི།
སྔོན་བྱོན་གྱི་སྐྱེས་བུ་དམ་པ་ཐམས་ཅད་ཀྱང་མི་རྟག་པས་ཐུགས་རྒྱུད་བསྐུལ། ཚེ་འདི་བློས་བཏང༌། སྒྲུབ་པ་སྙིང་པོར་མཛད་པས་དོན་གཉིས་མཐར་ཕྱིན་པ་ཡིན་ཏེ། ཇོ་བོ་ཨ་ཏི་ཤས་ཀྱང་ཕོ་བྲང་གསེར་གྱི་རྒྱལ་མཚན་ཅན་སོགས་དཔལ་འབྱོར་ཐམས་ཅད་སྤངས། ཡབ་རྒྱལ་པོ་དགེ་བ་དཔལ་དང༌། ཡུམ་དཔལ་མོ་འོད་ཟེར་ཅན་ལ་སོགས་པ་གཉེན་བཤེས་ཐམས་ཅད་ལ་འཁྲི་བ་བཅད། རྒྱལ་སྲིད་རྩྭ་བཞིན་དོར་ནས་ཐར་པར་བཤེགས་ཏེ་དེའང་མི་རྟག་པ་ཁོ་ནས་ཐུགས་རྒྱུད་བསྐུལ་བར་གདའ་སྟེ། དེ་རིང་འཆི་འམ་སང་ཉིན་འཆི་ཅིས་ཀྱང་དགོས་པ་མེད་ཅེས་བྲིས་པའི་ཤོག་དྲིལ་གྱིས་ཤིང་གི་མཆོད་རྟེན་བཀང་ནས་འབྲལ་མེད་གསུང་གི་རྟེན་དུ་མཛད། སྤྱན་ལམ་ནས་ནམ་ཡང་མི་འབྲལ་བར་དེའི་དོན་ལ་དགོངས་ནས་འཇིག་རྟེན་གྱི་ཆོས་བརྒྱད་མགོ་སྙོམས་ཏེ་སྒྲུབ་པ་སྙིང་པོར་མཛད། ཇོ་བོས་ལོ་ཆེན་རིན་ཆེན་བཟང་པོ་ལ་སྟན་གཅིག་གི་སྟེང་དུ་སྙིང་པོ་བསྡུ་དགོས་པའི་མན་ངག་གསུངས་པའི་རྐྱེན་གྱིས་མི་རྟག་པ་ཐུགས་རྒྱུད་ལ་འཁྲུངས་ནས་དབུ་སྐྲ་དཀར་པོ་ཡོད་པ་གཟིགས་སུ་ཕུལ་ཏེ་སྒྲུབ་པ་རྩེ་གཅིག་ཏུ་བྱེད་པ་མ་གཏོགས་ཆོས་འཇིག་རྟེན་གྱི་བྱ་བ་ཐམས་ཅད་ལིང་གིས་བསྐྱུར་བར་ཞུས་ནས། སྒྲུབ་ཁང་རིམ་པ་གསུམ་གྱི་སྒོ་ནས་གསུམ་ལ་རིམ་བཞིན་ཟངས་དངུལ་གསེར་གྱི་གླེགས་བུ་ལ་འདིའི་ནང་དུ་མི་དགེ་བ་དང༌། ཚེ་འདི་དང་ལུང་མ་བསྟན་གྱི་རྟོག་པ་སྐད་ཅིག་མ་གཅིག་འགྱུས་ན་ཆོས་སྐྱོང་རྣམས་ཀྱིས་མགོ་བོ་ཨརྫ་ཀའི་དོག་པ་བཞིན་ཁོས་ཤིག །ཅེས་རིམ་པ་བཞིན་བྲིས་ནས་མནའ་དོར་ཏེ་སྒྲུབ་པ་སྙིང་པོར་མཛད་པས་ལོ་དྲུག་ན་ལུས་མ་སྤངས་པར་མཁའ་སྤྱོད་དུ་བཤེགས། ཆག་ཁྲི་མཆོག་གིས་འཇིག་རྟེན་ཀྱི་མཚམས་པོ་ཆེ་བཅད། སྨྱོན་པའི་བརྟུལ་ཞུགས་བཟུང་ནས་བསྒྲུབས་པས་ལུས་མ་སྤངས་པར་མཁའ་སྤྱོད་དུ་གཤེགས། རྣལ་འབྱོར་པ་ཨ་མེས་བྱང་ཆུབ། ཤེས་རབ་རྡོ་རྗེ། འཛེང་སྒོམ་དབང་ཕྱུག་རྒྱལ་མཚན་གསུམ་མི་རྟག་པའི་ལྕག་ཆེན་པོས་བྲབས་ནས་སྒྲུབ་པ་སྙིང་པོར་མཛད། དགེ་བཤེས་སྟོན་པས་ཀྱང་ཚེ་འདི་དང་འདྲེས་པའི་དགེ་བའི་བྱ་བ་ཅི་བྱེད་ཀྱིན་འདུག་ཀྱང༌། བུ་དེ་ལས་ཀྱང་ཆོས་གཅིག་རང་བྱས་ན་དྲག ཆོས་གང་ཡིན་ན། ཚེ་བློས་བཏང༌། འཆི་ངེས་པའི་ལོང་མེད་ཀྱིས་སྙིང་གཟེར་ཐེབ་པར་བྱ། དེ་མ་བྱས་ན་ཆོས་བྱས་པར་རློམས་ཚད་ཚེ་འདིའི་ལག་ཆར་འགྲོ འོ་ཞེས་ཁོ་ནར་གསུངས། དགེ་བཤེས་པོ་ཏོ་བ་དགོང་ཆོས་གསུངས་ཚར་བའི་རྗེས་ལ་དོ་ནུབ་མ་ཤི་ན་སང་ཆོས་འཕྲོ་འཆད་དེ། ཅིར་འགྱུར་ན་ཨང༌། ཞེས་གསུངས། པོ་ཏོ་བའི་ཟླ་བ་ཀྱོག་པོ་བརྗེ་བར་ཞུས་པས། རང་རེས་ཁོ་བརྗེ་མི་འཚལ། ཁོས་རང་རེ་མྱུར་དུ་བརྗེར་འོང་གསུངས། ཞག་གཅིག་ཙམ་ཡང་བཞུགས་ལོང་མེད་པར་དགོངས་ནས་ཆོས་བཞིན་འདུལ་བ་བཞིན་སྟོན་པའི་བསྟན་པ་རྒྱས་པར་མཛད། དཔལ་ལྡན་ཁ་རག་སྒོམ་པ་སྣེའུ་ཀེ་རུ་ན། ལོ་མ་ཅུང་ཟད་ལ་བརྟེན་ནས་ཡུན་རིང་པོར་རྩེ་གཅིག་ཏུ་སྒྲུབ་པ་མཛད་པས། ཇ་མགྲོན་པ་ཞིག་དད་ནས་ལན་གཅིག་ཇ་བག་ཆེན་པོ་གཅིག་ཕུལ་བས། དེར་ཞོག་གསུངས་ནས་བྲག་རྩ་ཞིག་ཏུ་བཞག །ཡང་ལོ་ཧྲིལཔོ་གསུམ་སོང་བ་ན་ཁོས་ཇ་བག་ཆེན་པོ་གཅིག་འབུལ་དུ་ཕྱིན་པས། སྔར་ཕུལ་བ་དེ་དེ་ག་ན་ས་རྡུལ་ཆམ་མེར་འདུག་པས། འདི་བསྐོལ་ནས་མི་གསོལ་བར་ཞུས་པས། ནམ་འཆི་མི་ཤེས་པའི་བྲེལ་རིང་ཞིག་གིས་ངས་ཁོ་བསྐོལ་རིང་ཁོས་ང་བསྐོལ་དུ་ཡོང་བར་འདུག་སྙམ་པས་བསྐོལ་མ་ཐུབ་པར་ལུས། ད་ཁྱེད་རང་ཇ་སྔ་རྟིང་གཉིས་ཀ་ཁྱེར་ཏེ་སོང་གསུངས་ཏེ། དེ་ལྟ་བུའི་ལོང་མེད་ཀྱི་སྒྲུབ་པ་མཛད་པས་དངོས་གྲུབ་བརྙེས། དེས་ན་བཀའ་བརྒྱུད་ཀྱི་སྒྲུབ་པ་མཛད་པའི་རྣམ་ཐར་བསམ་གྱིས་མི་ཁྱབ་པ་འདི་ལ་ཁམས་པ་ཞིག་གིས་སྟོན་པའི་སྐྱེས་རབས་ཉན་པས། ཤྭཀྱ་ཐུབ་པ་ཁྱོད་སངས་མི་རྒྱ་ན་སུ་རྒྱ་ཞེས་ཟེར་བ་བཞིན་དུ་ཁོང་བླ་མ་རྗེ་བཙུན་པ་རྣམས་གྲུབ་པ་མི་ཐོབ་ན་སུས་ཐོབ། རང་རེ་རྣམས་གོས་གྱོན་རྒྱུ་ཡོད་པས་མི་ཆོག་ལེགས་པ་ཞིག་དགོས། ཟས་ཟ་རྒྱུ་ཡོད་པས་མི་ཆོག་ཞིམ་པ་ཞིག་དགོས། སྐོམ་འཐུང་རྒྱུ་ཡོད་པས་མི་ཆོག་ཁྱད་ཇ་རིན་ཐང་ཅན་ཞིག་དགོས། ནོར་འཕྲལ་དུ་ཅི་བདེར་སྤྱོད་རྒྱུ་ཡོད་པས་མི་ཆོག་པར་མི་རབས་མང་པོར་གྲྭ་སློབ་ཀྱི་དོན་དུ་བཞག་རྒྱུ་ཡོད་པ་ཞིག་དགོས། བྱས་ཀྱང་རུང་མ་བྱས་ཀྱང་བཏུབ་པའི་ལས་དེ་འཆི་བ་སྙིང་གཟེར་གྱི་ཆོས་ལ་བྱེད་པར་སྣང་བས། ཤེས་པ་རྣལ་དུ་ཡོད་བྱས་ན་ཅི་འདྲ། མེད་བྱས་ན་ཚེ་འདི་ཕྱིའི་འདུན་མ་གཏན་བརླགས་ཏུ་འགྲོ་བའི་གྲོས་རླབས་འདི་ག་ཙམ་གྱི་ཤེས་སྒོ་ཆེ་ལུགས་ལ་ཨང་བསམས་ནས། བཀའ་བརྒྱུད་གོང་མའི་རྣམ་ཐར་རང་གི་སྒོ་གསུམ་གྱི་ཐོག་ཏུ་བླངས་ཏེ། སྔར་བཞིན་བླ་མ་དཀོན་མཆོག་གི་རྣལ་འབྱོར་བསྒོམས་ནས། དམ་པའི་རྣམ་ཐར་ཟིན་པར་བྱིན་གྱིས་རློབས། །ཚེ་འདིའི་ཞེན་པ་བྲལ་བར་བྱིན་གྱིས་རློབས། ལོང་མེད་ལྕགས་གིས་འབྲབ་པར་བྱིན་གྱིས་རློབས། སྒྲུབ་པ་སྙིང་པོར་བྱེད་པར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། མོས་གུས་བཅོས་མིན་དུ་དུང་དུང༌། བློ་སྣ་བཙན་ཐབས་སུ་སྦུད་སྦུད། ཞེན་ལོག་སྡོད་ཚུགས་མེད་པར་རྐམ་རྐམ་སྐྱེས་པ་ན། བླ་མ་དཀོན་མཆོག་རང་ལ་བསྟིམས་ནས་དེ་ལྟའི་ངེས་ཤེས་ལ་བློ་བྲལ་གྱི་ངང་ལ་མཉམ་པར་བཞག རྟོག་པ་འཕྲོ་ན་རྟོགས་པ་གཞན་གྱིས་བར་མ་ཆོད་པར་སྔར་ལྟར་སྒོམ་ཞིང་གསོལ་བ་བཏབ་ནས། ཅིས་ཀྱང་ཚེ་ཐུང་འདི་ལ་འཇིག་རྟེན་གྱི་བྱ་བ་བྱེད་ལོང་མེད་པར་བླ་མ་རྗེ་བཙུན་པའི་རྣམ་ཐར་ཅི་ཟིན་ལ་བསླབ་པར་བྱའོ། །
དོན་དྲིལ་ནས་མི་རྟག་པ་བསྒོམ་པ་ནི།
ངེས་པར་འཆི་ངེས། ནམ་འཆི་ངེས་པ་མེད། འཆི་བའི་ནངས་པར་ཆོས་མིན་པ་གང་གིས་ཀྱང་མི་ཕན། ཆོས་ཀྱང་བྱམས་སྙིང་རྗེ་བྱང་ཆུབ་ཀྱི་སེམས་ཁོ་ན་ནོར་བ་མེད་པ། རྫོགས་པའི་སངས་རྒྱས་ཀྱི་ལམ་འཆུགས་མེད་ཀྱི་སྙིང་པོ་དངོས་དེ་འདི་ཡིན་པས། འདི་སྒྲུབ་པ་ལ་ཚེ་འདིའི་བྱ་བས་མི་གཡེང༌། གཅིག་ཏུ་བརྩོན་པ་དྲག་པོས་བརྩོན་འགྲུས་ཀྱི་རྟ་བསྐུལ་བའི་ལྕགས་ལ་འཆི་བ་མི་རྟག་པ་དགུ་རུབ་ཏུ་སྙིང་ལ་འབྲབ་དགོས་ཏེ། འདུས་བྱས་མི་རྟག་པ་སྐད་ཅིག་ཀྱང་མི་སྡོད་པ་ཆུ་འབབ་པ་དང་འདྲ། ཚེ་འདི་མི་རྟག་པ་རྩྭ་རྩེའི་ཟིལ་པ་དང་འདྲ། ནམ་འཆི་ངེས་མེད་དོ་ནུབ་འཆི་ཉེན་ཆེ་བས་སང་ཙམ་གསོན་པའི་རེ་བའང་གདེང་མི་ཁེལ། ལུས་ཀྱང་མེར་བསྲེག་སོགས་གར་འགྲོའི་ཆ་མ་འཚལ། སྲོག་ལ་ཡིད་བརྟན་མེད་པར་དུས་ཚོད་ནམ་འཆད་པའི་ཆ་མ་མཆིས། འཆི་རྐྱེན་མཐའ་ཡས་ཤིང་གསོན་རྐྱེན་གྱིས་ཀྱང་གསོད་པ་ཕལ་ཆེ། རང་ཉིད་ཆོས་འཇིག་རྟེན་གཉིས་ཀ་ནས་དཔལ་འབྱོར་ཅི་འཛོམ་ཡང་འཆི་བ་ལས་ཐར་པའི་ཐབས་མེད་གཉེན་བཤེས་འཁོར་སློབ་ཅི་འཛོམ་ཡང་ར་མདས་འཆི་བ་ཟློག་མི་ཐུབ། སྟོང་གསུམ་རིན་ཆེན་སྣ་བདུན་གྱི་ནོར་གྱིས་བཀང་ཡང་འཆི་བ་བསླུ་བའི་ཐབས་མེད། དེ་ལྟར་འཆི་བ་དགུ་རུབ་ཏུ་བསྒོམས་པས་འཆི་བར་ཐག་ཆོད་པའི་ཚེ་ཕྱི་མ་ཕན་ཆད་དུ་དམ་པའི་ཆོས་མིན་པའི་མགོན་སྐྱབས་མེད་པ་ལ་འདི་མི་བསྒྲུབ་པར་སྡིག་པའི་ལས་དང་ཚེ་འདིའི་གཡེང་བའི་དབང་དུ་བཏང་སྟེ། དལ་འབྱོར་སྟོང་ཟད་བྱེད་པའི་ཁྱིམ་པ་ཕོ་རྒོད་མོ་གྲུང༌། རབ་བྱུང་མཁས་བཙུན་བཟང་གསུམ་དུ་གྲགས་པ་འདི་རྣམས་སྙིང་རུལ་ལམ། སྨྱོའམ། བོག་གམ། གདོན་གྱིས་བརླབས་སམ། སྤྱང་རིག་མགོ་སྟོང་དུ་སོང་འདུག་གོ་སྙམ་དུ་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ལ། མཁྱེན་རབ་སྤྱན་ལྡན་ཐུགས་རྗེའི་ཕྱག་ལྡན་རྣམས། །བདག་དང་མ་རྒན་འཁོར་བར་འཁྱམས་པ་ཀུན། །འཆི་བ་མ་དྲན་ཚེ་འདི་དོན་དུ་གཉེར། དམ་ཆོས་མ་སྒྲུབ་སྡིག་པའི་ལས་ལ་སྤྱོད། །ལས་ངན་དྲག་པོའི་ནད་ཀྱིས་ཀུན་ནས་བཏབ། །རྐྱེན་ངན་མང་པོའི་གདོན་གྱིས་ཡོངས་སུ་གཟིར། །དྲན་པ་ཤེས་བཞིན་བྲལ་བས་སྨྱོས་པ་འདི། །མཁྱེན་པའི་སྤྱན་གཟིགས་ཐུགས་རྗེའི་ཕྱག་གིས་ཟུངས། །རེ་ས་གཞན་མེད་སྐྱོབ་པ་གཞན་འདུག་གི། །ཞེས་གསོལ་བ་དྲག་ཏུ་བཏབ། མི་རྟག་པས་ཡིད་འཁུལ། མོས་གུས་དང་སྙིང་རྗེ་བཅོས་མིན་སྐྱེས་པ་ན། བླ་མ་དཀོན་མཆོག་རང་ལ་བསྟིམས་ནས་སྣང་བ་བུན་ལོང་ངེར་དེར་འཛིན་གྱི་བློའི་མདུད་པར་རང་སར་གྲོལ་བ་ལ་ཡེངས་མེད་ཀྱི་དྲན་པ་ཡུད་དེ་བ་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ནས་གསོལ་བ་བཏབ་སྟེ། ཚེ་འདིའི་འབྲེལ་ཐག་ཀུན་ཅད་ནས། ན་མེད་བྱ་བྲལ་ལ་གཏད་པའི་དམ་ཆོས་བསྒྲུབ་པར་བྱའོ། །
སྒོ་སྣ་ཚོགས་ལ་བརྟེན་ནས་མི་རྟག་པ་བསྒོམ་པའི་ཚུལ་ནི།
མིག་རྣ་སྣ་ལྕེ་ལུས་ཡིད་ཀྱི་ཡུལ་དུ་གཟུགས་སྒྲ་དྲི་རོ་རེག་བྱ་ཆོས་སུ་སྣང་བ་ཐམས་ཅད་སྐད་ཅིག་ཀྱང་མི་གནས་པས་བརྟག་ཅིང་དཔྱད་ན་ཡིད་ཡུད་ཟང་ཟིང་ལང་ལོང་ལས་བརྟན་ཚུགས་པ་གཅིག་ཀྱང་མེད། དེས་ན་རྟག་བདེའི་གོ་འཕང་མ་ཡིན་པའི་ཡུལ་མནོག་ཆུང་ལ་ཆགས་སྡང་སྐྱེ་བའི་ལོང་མེད། འདུས་བྱས་སྐྱེས་ཙམ་ནས་འཇིག་པའི་ཆོས་ཅན་ལས་མ་འདས་པས ལུས་ཚེ་སྲོག་ཀྱང་སྐྱེས་ཙམ་ཉིད་ནས་འཇིག་པ་སྟེ་འཆི་བ་དང་ལྷན་ཅིག་ཏུ་གནས། འགྲོ་བའི་སྐྱེ་འཆི་གང་ལ་བལྟས་བལྟས་འགྱུར་བའི་ཆོས་ཅན། སྙིམ་པ་ཆུས་བཀང་བ་གར་ཟགས་མ་ཚོར་བ་བཞིན་ཚེ་ཟད་ནས་འཆི་བ་གཏུགས་ཏེ་སླེབས་འོང་བ་ལ་བསམས་ནས་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ཏེ། འཆི་བ་མ་དྲན་པ་བདག་ལ་བྱིན་གྱིས་རློབས་ཤིག ཐུགས་རྗེས་ཟུངས་ཤིག འདོད་ཡོན་ལོག་སྲེད་ཅན་བདག་ལ་བྱིན་གྱིས་རློབས་ཤིག ཐུགས་རྗེས་ཟུངས་ཤིག བྱ་བ་ངན་ཞེན་ཅན་བདག་ལ་བྱིན་གྱིས་རློབས་ཤིག ཐུགས་རྗེས་ཟུངས་ཤིག ཞེན་ཆགས་བརྩེ་གདུང་ཅན་བདག་ལ་བྱིན་གྱིས་རློབས་ཤིག ཐུགས་རྗེས་ཟུངས་ཤིག འཁྲུལ་སྣང་བདེན་ཞེན་ཅན་རྣམས་ལ་བྱིན་གྱིས་རློབས་ཤིག ཐུགས་རྗེས་ཟུངས་ཤིག ཅེ་གསོལ་བ་དྲག་ཏུ་བཏབ། མོས་གུས་དང་སྙིང་རྗེ་ཚད་མེད་པ་སྐྱེས། མཐོང་ཐོས་གང་དྲན་ཐམས་ཅད་མི་རྟག་པའི་བསྐུལ་མར་ལམ་ལམ་གྱུར་པ་ན་བླ་མ་དཀོན་མཆོག་རང་ལ་བསྟིམ། སྒོ་ལྔའི་ཡུལ་གང་ཤར་བ་ལ་དེར་འཛིན་དང་བྲལ་བ། མཚན་མའི་རྣམ་པར་རྟོག་པ་ཞི་བའི་དབྱིངས་ལ་མཉམ་པར་བཞག སླར་རྟོག་པ་འཕྲོ་ན་རྟོག་པ་གཞན་གྱི་བར་མ་ཆོད་པར་སྔར་ལྟར་བསྒོམས་ནས། གསོལ་བ་བཏབ། གང་ཤར་གང་དྲན་མཐོང་ཐོས་ཐམས་ཅད་བདེན་མེད་སྒྱུ་མ་ལྟ་བུ་མི་རྟག་པའི་གསལ་འདེབས་སུ་ཤར་བས་ཚེ་འདི་དང་མ་འདྲེས་པའི་སྒྲུབ་པ་ལ་འབད་པར་བྱའོ། །
འཆི་ཚུལ་བསམ་པ་དངོས་ལ་བརྟེན་ནས་མི་རྟག་པ་བསྒོམ་པ་ནི།
ག་མེ་སོགས་གློ་བུར་གྱི་ཡེ་འགྲོགས་ལ་བརྟེན་ནས་འཆི་བ་དང༌། ཕལ་ཆེར་རླུང་མཁྲིས་སོགས་ནད་རིགས་བཞི་བརྒྱ་རྩ་བཞི་དང༌། བགེགས་རིགས་སྟོང་ཕྲག་བརྒྱད་ཅུའི་གདོན་གྱིས་གཟིར་བས། ལུས་བཟེར། སེམས་འཁྲུགས༌། དབུགས་སྔ་ཕྱི་བར་མཚམས་མེད་པར་སྒྲ་ངར་ངར་པོས་བཏབ་ནས། སྨན་དཔྱད་རིམ་གྲོ་བྱ་ལོང་མེད་པར་གཏམ་ཚིག་གཅིག་ཀྱང་འཇོག་མ་ཁོམས་པར་ཚེ་འདི་ལ་ཆགས་ཤིང་ཞེན་བཞིན་དུ་ཐུམ་རིལ་ལེར་འཆི་བའམ། འགའ་ཞིག་ཡུན་རིང་པོར་ནད་ཀྱིས་མནར། རིམ་གྲོ་བྱས་ཀྱང་བྲུབས་པ་བཞིན།སྨན་དཔྱད་བྱས་ཀྱང་བརྒྱབ་པ་བཞིན། ལུས་སེམས་བཟོད་བླག་མེད་པའི་ནད་དང་སྡུག་བསྔལ་གྱིས་ནོན། བཤང་གཅི་དབང་མེད་དུ་འཆོར། ཁ་སྣའི་ཆུ་རང་གར་འབབ། ལུས་སྐམ་པ་ལྟར་མི་བཟོད། བཞིན་གྱི་མདོག་ཤོར། སྤུ་ཤི་གྲ་ཆག །གཏམ་གྱི་ཤེད་ཆག །ཨ་ན་ཧུ་ཁྱུའི་སྒྲ་དལ་མེད་དུ་འབྱིན། ནུབ་མོར་གཉིད་མེད་པས་མཚན་མི་ཆོད། ཉིན་མོར་དབང་མེད་དུ་འཐིབས་པས་སྡུག་བསྔལ། ཟས་ཟོས་པས་ཕན་ཀྱང་ཞེ་ཁ་ལོག སྐོམ་འཐུང་བར་འདོད་ཀྱང་སྨན་པས་བཀག ཕན་པའི་ཐབས་མེད། བྱེད་པའི་རྒྱུ་ཟད། མལ་གྱི་ཐ་མ་ལ་འགྲེ་ལྡོག་བྱེད་ཅིང༌། གཉེན་གྱི་ཐ་མས་བསྐོར་ནས་བཞིན་བསྡུས། ཟས་ཀྱི་ཐ་མ་ཁར་སྙོད། གཏམ་གྱི་ཐ་མ་འོར་བསྐྱེད་ཕྱེད། དེའི་འཕྲོ་ལ་ཚིག་ཕྱེད་ལབ་ལོང་མེད་པར་འབྱུང་བ་རིམ་གྱིས་སྡུད་པས་ཁ་སྣ་སྐམ། གདོང་ལ་རྡུལ་ཆགས། ལུས་ཀྱི་དྲོད་མཐའ་ནས་སྡུད། སེམས་འཇིགས་སྐྲག་དང་བཅས་པས་ཙབ་ཙུབ་ལང་ལོང་ཕྱད་ཕྱོད་དུ་ས་འོག་ཏུ་ལྷུང་བ་སྙམ་བྱེད་ཅིང༌། ཉེ་དུའི་གདོང་ལ་ཧར་ཧར་བལྟ། གོས་ལ་ནོམ་ནོམ་འཇུ། ཅི་བྱེད་གཏོལ་མེད། དབུགས་ནི་ཁ་སྣ་གཉིས་ཀ་ནས་ཀྱང་གཤོ་ཡང་གཤོ་བའི་ངང་ལ་ནང་དུ་ལྡོག་པ་ནད་པར་རྦད་དེ་ཆད། མིག་སྐྱ་ལོག་གེར་དེར་ཤི་ཟེར་ནས། ཅི་ལྟར་ཉེ་བ་དང་བརྩེ་བ་ཅན་རྣམས་ཀྱིས་ཀྱང་བྱ་ཐབས་མེད་པར་ངུ་ཞིང་བྲང་བརྡུང༌། གཞན་འགས་རང་རེས་གསོན་དུས་ཟ་འཐུང་མ་ནུས་པར་སྲོག་ལས་གཅེས་པར་བཟུང་བའི་ནོར་རྫས་རྣམས་རྐུ་འཕྲོག་སློང་གསུམ་གྱིས་ཐོ་རེ་ལོང་ངེར་ཁྱེར། ཤི་བའི་རོ་དེ་དུར་ས་གང་རུང་ཞིག་ཏུ་མེད་པར་བྱེད། ལུས་དང་བྲལ་བའི་སེམས་དེ་རང་གིས་བསགས་པའི་ལས་དང་ལྷན་ཅིག་ཤིང་བལ་རླུང་གིས་བདས་པ་ལྟར་བར་དོར་དབང་མེད་དུ་འཕྱོ། །ལས་ཀྱི་དབང་གིས་ཕྱི་མའི་སྐྱེ་གནས་འཛིན། དེར་ཡང་རིགས་དྲུག་གི་སྡུག་བསྔལ་མྱོང་བ་འདི་འགྲོ་བ་སྤྱི་ཐོག་ན་གནས་པས་གཟུར་མེད་ཅིང༌། སྒོས་རང་ཐོག་ཏུ་འོང་བར་བསམས་ནས་བླ་མ་དཀོན་མཆོག་གི་རྣལ་འབྱོར་བསྒོམ། འཆི་བས་བྲེད་ཅིང་འཇིགས་པར་བྱིན་གྱིས་རློབས། །ཐུགས་རྗེས་ཟུངས་ཤིག །སྐྱོ་ཤས་གཏིང་ནས་སྐྱེ་བར་བྱིན་གྱིས་རློབས། ཐུགས་རྗེས་ཟུངས་ཤིག ལོང་མེད་ལྕག་གིས་འབྲབ་པར་བྱིན་གྱིས་རློབས། ཐུགས་རྗེས་ཟུངས་ཤིག བྱ་རྒྱུ་ཆོས་ལས་མེད་པར་བྱིན་གྱིས་རློབས། ཐུགས་རྗེས་ཟུངས་ཤིག རྗེ་ལ་མོས་གུས་སྐྱེ་བར་བྱིན་གྱིས་རློབས། ཐུགས་རྗེས་ཟུངས་ཤིག འགྲོ་ལ་སྙིང་རྗེས་བརྩེ་བར་བྱིན་གྱིས་རློབས། །ཐུགས་རྗེས་ཟུངས་ཤིག །ཅེས་གསོལ་བ་དྲག་ཏུ་བཏབ་པས། མི་རྟག་པས་བྲེད་ཤ་ཐོན། བླ་མས་ཡིད་འཕྲོག །སེམས་ཅན་ལ་བཟོད་མེད་དུ་སྙིང་རྗེ་སྐྱེས་པ་ན། བླ་མ་དཀོན་མཆོག་རང་ལ་བསྟིམས་ཏེ། སེམས་ཉིད་སྐྱེ་འགག་གནས་པ་དང་བྲལ་བ། སྐྱེ་འཆི་མེད་པ་སྤྲོས་བྲལ་གྱི་དོན་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བསྒོམས་ནས་གསོལ་བ་གདབ། སྤྱོད་ལམ་ཀུན་ཏུ་འཆི་བ་མི་རྟག་པས་རྒྱུད་འཁུལ་ཏེ། ཚེ་འདིའི་བྱ་བ་ལ་ཞེན་པ་ལོག་པས་དལ་བ་མེད་པར་མཆོག་གི་བྱ་བ་བསྒྲུབ་པ་ལ་སྙིང་ནས་བརྣག་པར་བྱའོ། །
འཆི་བ་མི་རྟག་པ་བསྒོམ་པའི་དམིགས་སྐོར་བཅུ་པོ་འདི་ལ་རེ་རེ་བཞིན་མི་རྟག་པ་ལ་རྟག་པར་བཟུང་ནས་འཆི་བ་མ་དྲན། ཚེ་འདི་དོན་དུ་གཉེར། སྡིག་པའི་ལས་ལ་འཇུག་པ་རྣམས་རང་རེའི་ཕ་མ་དྲིན་ཅན་ཤ་སྟག་ཡིན་པས་དེ་ཤེས་པར་བྱས་ནས་བཟོད་མེད་ཀྱི་སྙིང་རྗེ་བསྒོམ། དེ་དག་གི་དོན་དུ་ལོང་མེད་ཀྱི་བརྩོན་འགྲུས་དྲག་པོས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་མཉམ་གཞག་དང་རྗེས་ཐོབ་ཐམས་ཅད་དུ་ཐབས་ཤེས་ཟུང་འབྲེལ་གྱི་དགེ་བས་དུས་འདའ་བ་ལས་གཞན་དུ་སྐད་ཅིག་ཀྱང་མི་འགྱུར་བར་བྱའོ། །སྤྱིར་འཁོར་འདས་ཀྱི་ཀུན་རྫོབ་ཀྱི་དངོས་ཆོས་ཐམས་ཅད་ལས་རྒྱུ་འབྲས་སུ་གནས་པ་ལས།
དང་པོ་འཁོར་བའི་རྒྱུ་འབྲས་སེམས་པ་ནི།
ཚེ་འཕོས་ནས་སྔོན་ལས་ཀྱི་དབང་གིས་འཁོར་བས་འཁོར་བ་ནི་སྡིག་པའི་ལས་ཀྱིས་ངན་འགྲོ་དང༌། ཟག་བཅས་ཀྱི་དགེ་བའི་ལས་ཀྱིས་བདེ་འགྲོ་ཐོབ་པ་ལས། ཚེ་འདི་ནས་ཚེ་རབས་གཞན་དུ་འགྲོ་བ་ན་ལོངས་སྤྱོད་གཉེན་དང་མཛའ་བཤེས་རྗེས་སུ་མི་འབྲང༌། སྐྱེས་བ་དེ་དག་སྐྱེ་བ་གང་ནས་གང་དུ་འགྲོ་བར་ལས་ནི་གྲིབ་མ་བཞིན་དུ་རྗེས་སུ་འབྲང་བ་ལས་གཞན་དུ་འགྱུར་བ་མེད་པས། ལས་འབྲས་ལ་ཡིད་ཆེས་ཁྱད་པར་ཅན་ཡོད་པ་ནི་འཇིག་རྟེན་པའི་ཡང་དག་པའི་ལྟ་བ་ཡིན། དེ་ཡང་ལས་འབྲས་བསླུ་བ་མེད་པ་ཇི་ལྟར་འགྱུར་བ་ནི། མི་དགེ་བཅུ་པོ་ཤས་ཆེར་སྤྱད་པས་དམྱལ་བ། འབྲིང་དུ་སྤྱད་པས་ཡི་དྭགས༌། ཆུང་ངུ་སྤྱད་པས་དུད་འགྲོར་སྐྱེ་སྟེ་རྣམ་སྨིན་གྱི་འབྲས་བུའོ། །རྒྱུ་མཐུན་འབྲས་བུ་ལས། མྱོང་བ་རྒྱུ་མཐུན་གྱི་འབྲས་བུ་ནི། སྡུག་བསྔལ་བཟོད་པར་དཀའ་བ་དཔག་ཏུ་མེད་པ་ཉམས་སུ་མྱོང༌། བྱེད་པ་རྒྱུ་མཐུན་གྱི་འབྲས་བུ་ནི། དེར་ཡང་མི་དགེ་བ་སྣ་ཚོགས་བྱེད། བདག་པོའི་འབྲས་བུ་ནི། ལྕགས་སྲེག་གི་ས་གཞི། རླུང་བུ་ཡུག་འཚུབས་པའི་འཁྱགས་སྦུབས། མེ་མ་མུར་གྱི་ཐང༌། རོ་མྱགས་ཀྱི་འདམ། རྣག་ཁྲག་གི་རྒྱ་མཚོ། །མུན་ནག་གི་སྨག་རུམ་ལ་སོགས་པར་ངན་སོང་གསུམ་གྱི་འགྲོ་བ་རྣམས་སུ་སྐྱེས་ཏེ། འཇིགས་རུང་བཟོད་པར་དཀའ་བའི་ཡིད་དུ་མི་འོང་བ་དུ་མ་ཞིག་ཉམས་སུ་མྱོང༌། དེ་དག་རྣམས་ནི་ལས་གནག་རྣམ་སྨིན་གནག་པ་ཡིན་ལ། དགེ་བའི་ལས་འགའ་ཞིག་སྤྱད་པས་མཐོ་རིས་ཀྱི་ལུས་སུ་སྐྱེས་ཀྱང་མི་དགེ་བ་བཅུ་སྤྱད་པའི་ལས་ངན་གྱི་རྒྱུ་མཐུན་གྱི་འབྲས་བུ་དེར་ཡང་འབྱུང་བ་ཡོད་དེ། མྱོང་བ་རྒྱུ་མཐུན་ལ་དཔེར་མཚོན་ན་སྲོག་བཅད་པས་གཞན་གྱིས་གསོད་གཅོད་ཚེ་ཐུང་ནད་མང༌། མ་བྱིན་པར་བླངས་པས་ནོར་རྣམས་དགྲ་རྐུན་གྱིས་ཁྱེར་བས་གོད་རླག་དང་དབུལ་ཞིང་ཕོངས། འདོད་ལོག་སྤྱད་པས་དགྲ་ཟླ་དང་བཅས་གཞན་གྱིས་འཚེ་ཞིང་རྩོད། རྫུན་དུ་སྨྲ་བས་གཤེ་ཞིང་སྐུར་བ་མང། ཅི་སྨྲས་ལོག་པར་འཛིན། ཕྲ་མས་བཤེས་དང་འབྲལ། གཞན་གྱིས་ཕན་མི་འདོགས། ཚིག་རྩུབ་པོས་མི་སྙན་པ་ཁོ་ན་ཐོས། སྨད་པའི་གནས་ཐོབ། ངག་འཁྱལ་བས་ཚིག་མི་བཙུན། ངག་ལ་ཉན་མཁན་མེད། བརྣབ་སེམས་ཀྱིས་རེ་བ་གང་ཡང་མི་འགྲུབ། ཡིད་ལ་མི་འདོད་པ་འབྱུང༌། གནོད་སེམས་གྱིས་འཇིགས་པ་དང་བཅས་ཉམ་ང་བག་ཚ། ལོག་པར་ལྟ་བས་རྒྱུ་འབྲས་ལ་ཡིད་མི་ཆེས། ཚུལ་བཞིན་མ་ཡིན་པས་ཡིད་འཁྲུགས། བསམ་པ་ངན། སྦྱོར་བ་རྩུབ། དེས་མཐུར་དུ་ཕྱོགས་པ་ཉིད་ལས་གཞན་མ་ཡིན། བྱེད་པ་རྒྱུ་མཐུན་ནི། དེར་ཡང་མི་དགེ་བ་དེ་དང་དེ་དག་བྱེད་པར་འདོད། བདག་པོའི་འབྲས་བུ་ནི། སྲོག་བཅད་པས་ས་ཕྱོགས་གཟི་ཆུང་བར་སྐྱེ། མ་བྱིན་པ་བླངས་པས་ལོ་ཏོག་དགྲ་བོས་འཇོམས། འདོད་ལོག་གིས་རྡུལ་གྱིས་འཁྲིགས།རྫུན་གྱིས་དྲི་ང༌། ཕྲ་མས་མཐོ་དམན་ཅན། ཚིག་རྩུབ་གྱིས་ཚ་སྒྲོ་ཅན། ཀྱལ་ཀས་དུས་ཚིག་ཀྱི་འགྱུར་བ་མི་སྙོམས། བརྣབ་སེམས་ཀྱིས་འབྲས་བུ་ཕྲ། གནོད་སེམས་ཀྱིས་རོ་མི་ཞིམ། ལོག་པར་ལྟ་བས་འབྲས་བུ་ཉུང་བའམ་མེད་པའི་ཡུལ་དུ་སྐྱེ་བ་སྟེ་དགེ་བའི་ལས་ཀྱིས་གནས་སྐབས་སུ་བདེ་བ་ཅུང་ཟད་ཐོབ་ཀྱང༌། མི་དགེ་བའི་རྣམ་པར་སྨིན་པས་སྡུག་བསྔལ་མང་ཞིང་སྡུག་བསྔལ་ལས་མ་འདས་པ་ནི་ལས་འདྲེས་མ། རྣམ་པར་སྨིན་པའང་འདྲེས་མ་ཉིད་དང༌། སྦྱོར་བ་གནག་ཀྱང་བསམ་པ་དཀར་བ་དགེ་བའི་ལས་དང༌། སྦྱོར་བ་དཀར་ཀྱང་བསམ་པ་གནག་པ་སྡིག་པའི་ལས་དང༌། འཕེན་བྱེད་དགེ་བས་བདེ་འགྲོར་འཕངས་ཀྱང་རྫོགས་བྱེད་སྡིག་པས་སྡུག་བསྔལ་མྱོང་བ་དང༌། འཕེན་བྱེད་སྡིག་པས་ངན་འགྲོར་འཕངས་ཀྱང་རྫོགས་བྱེད་དགེ་བས་བདེ་བ་མྱོང་བའི་རྒྱུ་འབྲས་ལེགས་པར་ཤེས་ནས། ངན་སོང་གི་གཡང་སས་འཇིགས། ལས་འབྲས་ལ་ཡིད་ཆེས་ཐོབ་པས་གཉེན་པོ་དགེ་བཅུའི་ངོ་བོ་ལུས་ཀྱི་མི་དགེ་བ་གསུམ། ངག་གི་བཞི། ཡིད་ཀྱི་གསུམ་སྤངས་ཏེ་ལུས་ངག་ཡིད་ཀྱི་སྡོམ་པ་ལེགས་པས་ཟག་བཅས་ཀྱི་དགེ་བ་ཆུང་ངུ་སྤྱད་པས་ཀྱང་མིའི་བདེ་བ་ཕུན་སུམ་ཚོགས་པ་ཐོབ། འབྲིང་དུ་སྤྱད་པས་ལྷ་མ་ཡིན་དང་འདོད་ལྷ་རིགས་དྲུག །ཆེར་སྤྱད་པས་འཇིག་རྟེན་པའི་བསམ་གཏན་གཟུགས་ཁམས་གནས་རིས་བཅུ་བདུན་གྱི་བསམ་གཏན་ས་བཞིས་བསྡུས་པ་དང་གཟུགས་མེད་སྐྱེ་མཆེད་མུ་བཞིའི་བདེ་བ་ཕུན་སུམ་ཚོགས་པ་ཐོབ། དེ་དག་རྣམས་སུ་མྱོང་བ་རྒྱུ་མཐུན་ཡང་བདེ་བ་འབའ་ཞིག་མྱོང༌། བྱེད་པ་རྒྱུ་མཐུན་སྡིག་པའི་སེམས་དང་བྲལ། དགེ་བར་གནས། བདག་པོའི་འབྲས་བུ་ཡུལ་ཕུན་སུམ་ཚོགས་པ་འགྲུབ། འདི་རྣམས་ལས་དཀར་རྣམ་སྨིན་དཀར་བ་ཡིན་ཏེ། སྐྱེས་བུ་ཆུང་ངུ་ངན་སོང་གི་སྡུག་བསྔལ་ལ་འཇིགས་ཤིང་སྐྲག་པས་དེའི་རྒྱུ་ཀུན་འབྱུང་སྡིག་པ་ཕྲ་བ་ཡང་སྤང༌། མཐོ་རིས་ཀྱི་བདེ་བ་ཁྱད་པར་ཅན་ཐོབ་པར་འདོད་པས། དེའི་རྒྱུ་སོ་སོར་ཐར་པའི་བསླབ་པ་ཉམས་པ་མེད་པ་དང༌། དགེ་བར་ཕྲ་བའང་ཁྱད་དུ་མི་གསོད་པར་བརྩོན་པས་སྒྲུབ། ལས་རྒྱུ་འབྲས་སྲོག་ལས་ཀྱང་འཕངས་པར་བལྟས་ནས་བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ལ། བདག་དང་ཕ་མར་གྱུར་པའི་འགྲོ་རྣམས། །ལས་འབྲས་བསླུ་བ་མེད་པར་ཤེས་པར། །སྐྱབས་གནས་རྣམས་ཀྱིས་བྱིན་གྱིས་རློབས་ཤིག སྡིག་པའི་ལས་རྣམས་མཐའ་དག་སྤོང་བར། སྐྱབས་གནས་རྣམས་ཀྱིས་བྱིན་གྱིས་རློབས་ཤིག རྒྱ་ཆེན་དགེ་བའི་ལས་ལ་བཙོན་པར། །སྐྱབས་གནས་རྣམས་ཀྱིས་བྱིན་གྱིས་རློབས་ཤིག ངན་སོང་གནས་ལས་ཡོངས་སུ་ཐར་བར། །སྐྱབས་གནས་རྣམས་ཀྱིས་བྱིན་གྱིས་རློབས་ཤིག མཐོ་རིས་བདེ་བའི་དཔལ་ལ་སྤྱོད་པར། །སྐྱབས་གནས་རྣམས་ཀྱིས་བྱིན་གྱིས་རློབས་ཤིག དེར་ཡང་ཐར་པ་དོན་དུ་གཉེར་བར། སྐྱབས་གནས་རྣམས་ཀྱིས་བྱིན་གྱིས་རློབས་ཤིག ཞེས་གསོལ་བ་དྲག་ཏུ་བཏབ་ནས། ལས་འབྲས་ལ་ཡིད་ཆེས་བརྟན་པོས་བླ་མའི་གསུང་ལ་གཅེས་པར་འཛིན་པའི་བཀའ་བསྒྲུབ་པའི་མོས་གུས་ཆེན་པོས་སེམས་ཅན་ལ་སྙིང་རྗེ་ཚད་མེད་པ་སྐྱེས་པ་ན། བླ་མ་དཀོན་མཆོག་རང་ལ་བསྟིམ། གདོད་ནས་རྣམ་དག་སྤྲོས་མེད་ཀྱི་ངང་ལ་མཉམ་པར་བཞག །རྟོག་པ་འཕྲོ་ན་རྟོགས་པ་གཞན་གྱིས་བར་མ་ཆོད་པར་བསླུ་མེད་ཀྱི་ལས་འབྲས་བསམ། སྔར་ལྟར་བླ་མ་དཀོན་མཆོག་གི་རྣལ་འབྱོར་བསྒོམ། གསོལ་བ་གདབ། སྡིག་པས་གོས་པ་མེད་པ་དང༌། བརྩོན་པས་དགེ་བ་ལ་འཇུག་པར་བྱའོ། །
མྱང་འདས་ཀྱི་རྒྱུ་འབྲས་ལ་བསམ་པ་ནི།
འཁོར་བ་མཐའ་དག་སྡུག་བསྔལ་དུ་མཐོང་ནས་དེ་སྤོང་བའི་ཐར་པ་དམ་པ་ཐོབ་པར་འདོད་པ་སྟེ། ཕྱི་རོལ་མུ་སྟེགས་བྱེད་རྣམས་ཀྱང་ཐར་པ་འདོད་པས་ཚངས་པ་དང་ཁྱབ་འཇུག་དང་དབང་ཕྱུག་ལ་སོགས་པ་སྟོན་པར་བཟུང་ནས་སྐྱབས་སུ་བྱེད། རྒྱང་འཕེན་པ་དང་གྲངས་ཅན་པ་ལ་སོགས་པ་གྲུབ་པའི་མཐའ་ལ་ཞེན་པས་ལྟ་བ་རྟག་ཆད་དུ་ལྟ། གཅེར་བུ་པ། བ་ལང་མཆོད་སྦྱིན་པ། མེ་ལྔ་རྩེ་གསུམ་པ་སོགས་ཀྱིས་སྤྱོད་པས་གྲོལ་བར་འདོད་ཀྱང་སྐྱབས་གནས་ངན། ལྟ་བ་ལོག སྤྱོད་པ་འཁྲུལ་བས་ལམ་ཡང་སྡུག་བསྔལ། འབད་པ་དོན་མེད་པས་འབྲས་བུ་ཡང་སྡུག་བསྔལ། འཁོར་བ་ནས་འཁོར་བ། ངན་སོང་ནས་ངན་སོང་ཉིད་དུ་བས་ཏེ། ལོག་པའི་ལམ་དུ་ཞུགས་པས་རྣམ་པར་འཁྱམས། མ་ནོར་བའི་ལམ་བཟང་པོ་ཐར་པ་མཆོག་གི་རྒྱུ་སངས་རྒྱས་པ་རྣམས་ནི་ཡང་དག་པར་རྫོགས་པའི་སངས་རྒྱས་ལ་སྟོན་པ། དེས་གསུངས་པའི་དམ་པའི་ཆོས་ལ་ལམ། དེ་སྒྲུབ་པའི་དགེ་འདུན་ལ་གྲོགས་སུ་བཟུང་ནས་བསྙེན་བཀུར་ཚུལ་བཞིན་དུ་སྒྲུབ།
ཚངས་པ་མཚུངས་པར་སྤྱོད་པས་སྐྱབས་སུ་འགྲོ་བ་ནི།
ཉན་ཐོས་ཀྱི་ཐེག་པ་དང་རང་སངས་རྒྱས་ཀྱི་ཐེག་པ་དང་བྱང་སེམས་ཀྱི་ཐེག་པ་གསུམ་ཡིན་པ་ལས། ཉན་ཐོས་རྣམས་ནི་སོ་སོར་ཐར་པའི་སྡོམ་པས་ཡང་དག་པར་བསྡམས། སྐྱོན་མེད་པའི་ཚུལ་ཁྲིམས་ཡང་དག་པ་ལ་གནས། སྦྱངས་པའི་ཡོན་ཏན་བཅུ་གཉིས་ལ་སྤྱོད་པས། མདོ་སྡེ་བ་དང་བྱེ་བྲག་ཏུ་སྨྲ་བའི་ལྟ་བ་ལ་བརྟེན་ནས་ཞི་གནས་དང་ལྷག་མཐོང་བསྒོམས་པས་རྒྱུན་ཞུགས་ཕྱིར་འོང་ཕྱིར་མི་འོང་གི་ལམ་གྱིས་ཉོན་མོངས་པའི་འཆི་བ་མཐའ་དག་ལས་དགྲོལ། འཁོར་བའི་རྒྱ་མཚོའི་ཕ་རོལ་ཏུ་ཕྱིན། རང་ལམ་གྱི་སྤངས་རྟོགས་མཐར་ཐུག་པས་དགྲ་བཅོམ་ནས་ལྷག་བཅས་ལྷག་མེད་ཀྱི་མྱང་འདས་ཞི་བ་ཆེན་པོའི་གོ་འཕང་ཐོབ། རང་སངས་རྒྱས་རྣམས་ནི་སྔོན་གྱི་སྨོན་ལམ་གྱི་དབང་གིས་སངས་རྒྱས་མི་བཞུགས་པའི་ཞིང་དུ་སློབ་དཔོན་མེད་པའི་རང་བྱུང་གི་སྡོམ་པས་བསྡམས་པའི་ཚུལ་ཁྲིམས་རྣམ་པར་དག ཚོགས་ན་སྤྱོད་པའམ་བསེ་རུ་ལྟ་བུའི་སྤྱོད་པ་ཞི་ཞིང་དུལ་བས་རྟེན་འབྲེལ་བཅུ་གཉིས་ལུགས་ལས་འབྱུང་བ་དང༌། དེ་ལས་ལྡོག་པ་བསྒོམས་པས་མཐར་ཐུག་འབྲས་བུ་རང་བྱང་ཆུབ་ཐོབ། ཉན་རང་གཉིས་ཀྱི་ཉོན་སྒྲིབ་སྤངས། འཁོར་བའི་སྡུག་བསྔལ་མཐར་ཕྱུང༌། རང་དོན་མཐར་ཐུག་གི་འབྲས་བུ་ཐོབ། འགྲོ་བའི་བསོད་ནམས་གྱི་ཞིང་ཙམ་བྱེད་ཀྱང་སྙིང་རྗེ་ཆེན་པོའི་སེམས་དང་བྲལ། བླ་མེད་ཀྱི་བྱང་ཆུབ་མཆོག་ཏུ་སེམས་མ་བསྐྱེད། བདག་གཞན་མཉམ་པ་དང་བདག་གཞན་བརྗེ་བ་མེད། དོན་གཉིས་མཐར་མ་ཕྱིན། དགེ་བ་ཐམས་ཅད་རང་དོན་དུ་བསྒྲུབས་པས་མཐར་ཐུག་གི་འབྲས་བུ་ཡང་དེ་དང་འདྲ་བ་ཐོབ་པས། རྫོགས་པའི་སངས་རྒྱས་ཀྱི་ལམ་ལས་གོལ་བས་ཐེག་པ་ཤིན་ཏུ་དམན། ཐེག་ཆེན་བློ་ལྡན་རྣམས་ཀྱི་སྤངས་བྱ་ཡང་དག་པ་ཡིན་ཀྱང༌། འཁོར་བ་མཐའ་དག་གི་ཉེས་པས་འཇིགས། ཚངས་པ་དང་བརྒྱ་བྱིན་དང་མིའི་བདག་པོའི་བདེ་བ་ཡང་མི་རྟག་འགྱུར་བའི་ཆོས་ཅན་སྡུག་བསྔལ་བ་ལས་མ་འདས་པར་མཐོང་བས། འཁོར་བ་མཐའ་དག་ངན་སྐྱུགས་བཞིན་སྤང་བར་འདོད་པའི་སྐྱེས་བུ་འབྲིང་རྣམས་ཀྱིས་དོན་དུ་གཉེར་བྱ་ཡིན་ནོ། །རྒྱལ་བའི་རིགས་ཀྱི་བུ་བློ་གྲོས་དང་ལྡན་པས་ཐེག་པ་ཆེན་པོའི་རིགས་ཅན་སྔོན་གྱི་བསོད་ནམས་མང་པོས་ནམ་མཁའི་མཐའ་ཀླས་པའི་སེམས་ཅན་ཐམས་ཅད་དྲིན་དཔག་ཏུ་མེད་པ་ལན་གྲངས་བསམ་གྱིས་མི་ཁྱབ་པས་བསྐྱངས་པའི་ཕ་མར་ཤེས་ནས། བཟོད་བླགས་མེད་པའི་སྙིང་རྗེ་ཆེན་པོས་བདག་ལས་གཞན་གཅེས་པར་འཛིན་པའི་ལྷག་བསམ་གྱིས་དེ་དག་འཁོར་བའི་རྒྱ་མཚོ་ཆེན་པོ་ལས་བསྒྲལ་ནས་ཐར་པ་དང་ཐམས་ཅད་མཁྱེན་པའི་གོ་འཕང་ལ་འགོད་པར་འདོད་པ་ལ། དེ་རྫོགས་པའི་སངས་རྒྱས་མ་ཡིན་པ་གང་གིས་ཀྱང་མི་ནུས་པར་ཤེས་པས། སངས་རྒྱས་ཐོབ་པར་འདོད་པས་སྨོན་པ་བྱང་ཆུབ་མཆོག་ཏུ་སེམས་བསྐྱེད་དེ། འཇུག་པ་བྱང་ཆུབ་སེམས་ཀྱི་སྡོམ་པ་ཡང་དག་པར་བླངས། ཐེག་ཆེན་གྱི་མདོ་སྡེ་བསྟན་བཅོས་ལས་བྱུང་བའི་བྱང་སེམས་ཀྱི་བསླབ་བྱ་ལས་ཉམས་པ་མེད། བསྒྲུབ་པར་བྱ་བ་རྣམས་ལ་འབད་པ་དང་བརྩོན་པ་དྲག་པོས་སྒྲུབ། སྤང་བར་བྱ་བ་གང་གིས་ཀྱང་གོས་པ་མེད་པར་བྱེད། ཟང་ཟིང་དང་མི་འཇིགས་པ་ཆོས་དང་བྱམས་པའི་སྦྱིན་པས་གཞན་རྗེས་སུ་འཛིན༌། རང་བཞིན་གྱི་སྡིག་པས་གོས་པ་མེད་པ། བཅས་པའི་ཁ་ན་མ་ཐོ་བ་ཕྲ་བ་དང་ཡང་ཞག་ཏུ་མི་འགྲོགས། དགེ་བ་ཆོས་སྡུད། སེམས་ཅན་དོན་བྱེད་ཀྱི་བྱང་སེམས་ཀྱི་ཚུལ་ཁྲིམས་རྣམ་པར་དག གནོད་པ་ལ་མི་ཁྲོ། དཀའ་སྤྱད་ཀྱི་སྡུག་བསྔལ་ལ་ཇི་མི་སྙམ༌། ཟབ་མོའི་དོན་ལ་མི་སྐྲག་པས་བཟོད་པ་དང་ལྡན། གཉིད་དང་སྙོམས་ལས། ངན་ཞན་ལེ་ལོ་མཐའ་དག་སྤངས་ནས་བསླབ་གསུམ་བསྲུང་བ། ཐོས་བསམ་སྒོམ་གསུམ་དཀར་པོའི་ཆོས་མཐའ་དག་སྡུད་པ་ལ་ཉིན་མ་དལ། མཚན་མ་གཉིད་བར་བརྩོན། ལུས་ཉལ་བ་དང་སྙེས་པ་དང་འཕྲེས་པ་མེད། ངག་ཆོས་མིན་གྱི་གཏམ་གྱི་སྨྲ་བ་བཅད། སེམས་རྣམ་གཡེང་དང་འདུ་འཛི་གཟུང་འཛིན་གྱི་རྟོག་པ་སྤངས་ནས་གཟུགས་ཁམས་གཟུགས་མེད་དུ་མི་འཇུག་པའི་ཞི་གནས་ལ་རྩེ་གཅིག་ཏུ་གནས། སྙིང་རྗེ་ཆེན་པོ་དང་མ་བྲལ་བའི་རྣམ་པར་ཐར་པའི་སྒོ་བཞི་དང་ལྡན་པའི་ཆོས་སྤྱི་དང་རང་གི་མཚན་ཉིད་ལ་མཁས་པས་ཤེས་བྱ་མ་འདྲེས་པ་སོ་སོར་འབྱེད་པའི་ཤེས་རབ་ཟབ་མོ་དང་ལྡན། སྨོན་ལམ་ཡེ་ཤེས་ཐབས་སྟོབས་ལ་སོགས་པ་ཐབས་མཁས་དུ་མས་ལམ་ལྔར་དྲན་པ་ཉེ་བར་བཞག་པ་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཡན་ལག་བདུན། འཕགས་ལམ་ཡན་ལག་བརྒྱད་རྣམས་ཀྱི་ས་ནས་སར་འཕོས་པས་ས་བཅུའི་དབང་ཕྱུག་བརྙེས་ནས། དེར་དེ་བཞིན་གཤེས་པ་ཐམས་ཅད་ཀྱི་འོད་ཟེར་ཆེན་པོའི་དབང་བསྐུར། རྡོ་རྗེ་ལྟ་བུའི་ཏིང་ངེ་འཛིན་གྱིས་ཤེས་སྒྲིབ་བག་ཆགས་དང་བཅས་པ་མཐའ་དག་མ་ལུས་པར་བཅོམ་སྟེ། སྟོབས་བཅུ། མི་འཇིགས་པ་བཞི། མ་འདྲེས་པའི་ཆོས་བཅོ་བརྒྱད། ཐུགས་རྗེ་ཆེན་པོ་དང་ལྡན་པའི་སྐུ་བཞི་ཡེ་ཤེས་ལྔའི་བདག་ཉིད་རྫོགས་པའི་སངས་རྒྱས་ཀྱི་གོ་འཕང་བརྙེས་ནས། དག་པ་གཉིས་ལྡན་ངོ་བོ་ཉིད་སྐུ། རྟོགས་པ་ཡེ་ཤེས་ཆོས་སྐུ་རང་དོན་ཕུན་སུམ་ཚོགས་པ། མཛད་པ་ཕྲིན་ལས་ལྷུན་གྱིས་གྲུབ་པ་ལོངས་སྤྱོད་རྫོགས་པའི་སྐུ། བཀོད་པ་དང་རྣམ་པ་མཐའ་ཡས་པ་བསམ་གྱིས་མི་ཁྱབ་པ་སྤྲུལ་པའི་སྐུ་གཉིས་རྣམ་སྨིན་གྱི་འབྲས་བུ་མཚན་དང་དཔེ་བྱད་ཀྱིས་བརྒྱན་པ། གང་ལ་གང་འདུལ་བཟོ་དང་སྐྱེ་བ་ལ་སོགས་པ་གཞན་དོན་ཕུན་སུམ་ཚོགས་པ་ཚད་མེད་གཞལ་བར་དཀའ་བ་ཇི་སྲིད་འཁོར་བའི་རྒྱ་མཚོ་མ་ཟད་ཀྱི་བར་དེ་སྲིད་ནམ་མཁའི་མཐའ་ཀླས་པའི་ལུས་ཅན་མ་ལུས་པའི་དོན་མཛད་པས་གནས་སྐབས་མངོན་པར་མཐོ་བ་དང་ངེས་པར་ལེགས་པ་དང༌། མཐར་ཐུག་བྱང་ཆུབ་ཆེན་པོའི་གོ་འཕང་ལ་འགོད་པར་མཛད་པས། ཐེག་པ་ཆེན་པོའི་ལམ་དང་འབྲས་བུ་ནི་བླ་མའི་བླ་མ་བླ་ན་མ་མཆིས་པ་མཆོག་དམ་པ་ཡིན། རང་རེ་ད་ལན་དལ་འབྱོར་གྱི་ལུས་ཐོབ། སངས་རྒྱས་ཀྱི་བསྟན་པའི་སྒོར་ཞུགས། ཐེག་པ་ཆེན་པོའི་དགེ་བའི་བཤེས་གཉེན་དང་མཇལ་བ་འདི་ལ་ཇི་སྐད་རྗེས་སུ་གདམས་པ་བཞིན་ལོག་པའི་ལམ་སྤང༌། དམན་པའི་སར་མི་འཇུགསེམས་ཅན་ལ་བརྩེ་བ་མི་བཟོད་པས་ཐེག་པ་ཆེན་པོའི་ལམ་ཁྱད་པར་ཅན་རྒྱལ་སྲས་རྣམས་ཀྱི་སྤྱོད་པ་ལ་འཇུག་དགོས་པས། བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམས་ནས། ལོག་པའི་ལམ་ངན་སྤོང་བར་བྱིན་གྱིས་རློབས་ཤིག ཐུགས་རྗེས་ཟུངས་ཤིགཐེག་དམན་རྒྱབ་ཏུ་སྐྱུར་བར་བྱིན་གྱིས་རློབས་ཤིག འགྲོ་ལ་བདག་ལས་གཅེས་པར་བྱིན་གྱིས་རློབས་ཤིག བདེ་སྡུག་བརྗེ་བར་ནུས་པར་བྱིན་གྱིས་རློབས་ཤིག རང་དོན་ཡལ་བར་འདོར་བར་བྱིན་གྱིས་རློབས་ཤིག གཅིག་ཏུ་གཞན་དོན་བརྩོན་པར་བྱིན་གྱིས་རློབས་ཤིག ཕྱིན་བཅུ་རྫོགས་པར་སྤྱོད་པར་བྱིན་གྱིས་རློབས་ཤིག རྫོགས་པའི་སངས་རྒྱས་ཐོབ་པར་བྱིན་གྱིས་རློབས་ཤིག མཁའ་མཉམ་འགྲོ་བ་དྲང་བར་བྱིན་གྱིས་རློབས་ཤིག ཅེས་གསོལ་བ་དྲག་ཏུ་བཏབ་ནས། སྙིང་རྗེ་ཆེན་པོས་རྒྱུད་བརླན། ལྷག་པའི་བསམ་པ་ཚད་མེད་པ་སྐྱེས། མཆོག་གི་དོན་ལ་ངེས་ཤེས་ཐོབ་པ་ན། བླ་མ་དཀོན་མཆོག་རང་ལ་བསྟིམ། དེ་ལྟར་འཁོར་འདས་ཀྱི་ལས་རྒྱུ་འབྲས་ཀྱི་དངོས་པོ་སྤྲོས་པ་དང་བྲལ་བར་མ་རྟོགས་པས་འཁོར་འདས་ཀྱི་དངོས་པོ་སོ་སོར་བཟུང་ནས་སྤྲོས་མཚན་གྱི་ལས་བསགས་ཏེ། འཁོར་འདས་ཀྱི་མཐར་ལྟུང་བའི་མ་རྒན་ལ་སྙིང་རྗེའི་སེམས་བཅོས་མིན་དུ་སྐྱེས་པའི་དོན་ལ་མཉམ་པར་གཞག །སླར་རྟོག་པ་འཕྲོ་ན་རྟོག་པ་གཞན་གྱི་བར་མ་ཆོད་པར་སྔར་ལྟར་བསྒོམས་ལ་གསོལ་བ་གདབ། མདོར་ན་སངས་རྒྱས་འགྲུབ་པའི་ལམ་ལ་ལུས་དང་སྲོག་ལ་ཡང་ལྟོས་པ་མེད་པར་ནན་ཏན་སྙིང་པོར་བྱའོ། །
ལས་རྒྱུ་འབྲས་ཀྱི་དོན་དྲིལ་ནས་བསྒོམ་པ་ནི།
ང་དང་བདག་ཏུ་འཛིན་པ་འདིས་འཁོར་བར་ལས་ངན་པ་དང་སྡུག་བསྔལ་མི་བཟད་པས་མནར། ང་མེད་བདག་མེད་རྟོགས་པས་མྱང་ངན་ལས་འདས་པའི་བདེ་བ་དམ་པ་ཐོབ་པ་ཡིན་ཏེ། དེའི་ཚུལ་ཡང་རང་གི་ཕུང་པོ་ལྔ་ལ་ང་ཞེས་ཐོག་མ་མེད་པ་ནས་བདག་ཏུ་བཟུང་སྟེ། ངའི་ལུས་ཞེས་པ་འདི་གསོ་བ་དང་བརྒྱན་པའི་དོན་དུ་མི་དགེ་བ་སྣ་ཚོགས་ཤིག་བྱས། ངའི་སེམས་ཞེས་ཚོར་བ་བདེ་སྡུག་དུ་མ་ཞིག་ཉམས་སུ་མྱོང༌། མི་དྲན་དགུ་དྲན་མང་པོས་མ་བྱས་པ་དང་མི་བྱེད་པ་སྣ་གཅིག་ཀྱང་མེད། ངའི་གཉེན་བཤེས་ཟས་ནོར་དབང་རིས་ཞེས་བདག་ཏུ་བཟུང་ནས། ཐོག་མ་མེད་པ་ནས་དྲིན་གྱིས་བསྐྱངས་བསྐྱངས་པའི་ཕ་མ་ལ་དགྲར་བལྟས། མཁོན་དུ་བཟུང༌། ཕུང་ཀྲོལ་དུ་མ་བྱས། དེ་འདྲ་དེ་འདྲའི་དབང་གིས་ཆགས་པས་ཞེན་ཅིང་ཨ་ནག་པོ་འཐས། སྡང་བས་གནོད་ཅིང་འཚེ་ལ་ཕྲག་དོག །རྨོངས་པས་བླང་དོར་ལོག་པར་སྤྱད། ཚུལ་དེས་བདག་ཏུ་འཛིན་པས་ཡིད་དཀྲུགས་ནས། ཐོག་མ་མེད་པ་ནས་འཁོར་བ་ནས་འཁོར་བ། ངན་སོང་ནས་ངན་སོང་དུ་སྡུག་བསྔལ་དང་ཀུན་འབྱུང་འབའ་ཞིག་ལ་སྤྱོད་པས་དགེ་བའི་དྲན་པ་མེད།
རང་ངོ་རང་གིས་མ་ཤེས། འཁོར་བ་སྡུག་བསྔལ་གྱི་བཙོན་ར་ནས་ཐོན་པའི་སྐབས་མ་རྙེད། བརྒྱ་ལ་ད་ལན་དལ་འབྱོར་གྱི་མིའི་ལུས་ཐོབ་པ་འདི་ལ་གཏན་གྱི་ཐར་པ་རག་ལས་པ་ལ། འདི་དོན་མེད་ལ་ཟད། དོན་ཆུང་ཚེ་འདིའི་བྱ་བས་ཆུད་གསན་ན་འདི་ལས་གྱོད་ཀ་ཆེ་བ་དང་བསླུས་པ་ཆེ་བ་ཅི་ཡོད། དེས་ན་རང་གིས་རང་མ་བསླུས་པ་ཞིག་དགོས། ཚེ་མི་རྟག་མྱུར་དུ་འཇིག་པར་ངེས་པས་ཕྱི་བཤོལ་སྐད་ཅིག་ཀྱང་མེད་པར་ལས་འབྲས་བསླུ་བ་མེད་པའི་ཚུལ་ལ་བསམས་ནས། ཐེག་ཆེན་དམ་པའི་ཆོས་དགེ་བའི་བཤེས་གཉེན་ལ་རག་ལས་པས་གུས་པས་བསྟེན་ནས་དེའི་མན་ངག་ཟབ་མོ་ཐོས་པས་འགྲོ་འདོགས་བཅད། བསམ་པས་གཏན་ལ་ཕབ། སྒོམ་པས་ཉམས་སུ་བླངས། དེ་དག་གི་གནད་ཨེ་ཐིལ་བ་བདག་གཅེས་པར་འཛིན་པའི་བློ་བྱུང་ན་ཕུང་བྱེད་ཁྱོད་ཀྱིས་སྔོན་ཆད་བདག་ལ་བྱས་པ་གཅིག་ཡོད་ཀྱི། ད་ལན་རྒྱལ་ཕམ་བལྟའོ། །ཞེས་གཅེས་འཛིན་འགོང་པོ་འབུར་འཇོམས་མགོ་རྫོགས་བྱ། གཞན་ལ་གནོད་ཅིང་འཚེ་བའི་སེམས་བྱུང་ན། བདག་གིས་སྔོན་ཆད་སེམས་ཅན་ལ་འདི་འདྲ་བའི་ལས་བྱས་པས། ཐུགས་རྗེའི་བདག་ཉིད་ཅན་རྣམས་གྱིས་གསོ་བའི་སྐབས་མ་རྙེད། ད་ལན་དལ་འབྱོར་ཐོབ། དགེ་བའི་བཤེས་གཉེན་གྱིས་ཟིན་པ་འདི་ལ་རང་གིས་རང་མ་བསླུས་པ། ཕ་མ་སེམས་ཅན་ལ་ཁྲེལ་མེད་དུ་མ་སོང་བར་བླ་མ་དཀོན་མཆོག་གི་ཐུགས་ཀྱིས་མ་ཁྲེལ་བ་ཞིག་བྱ་དགོས། ད་ནི་ད་ནི་བསམ་པས། གཞན་ལ་གནོད་པའི་སེམས་དང་རང་ལ་གཅེས་འཛིན་རྩད་ནས་བཅད་པའི་ཕྱིར། སྐྱབས་གནས་ཐམས་ཅད་སྤྱི་བོར་བསྒོམ་མཆོད་པས་མཆོད་ནས། རང་གི་ངན་མཚངས་བགྲང་གིན་བགྲང་གིན། འགྲོ་བའི་དྲིན་རྣམས་བསམ་གྱིན་བསམ་གྱིན། བླ་མའི་སྐུ་དྲིན་དྲན་ཡིན་དྲན་ཡིན། ཐར་པའི་ཕན་ཡོན་བརྗོད་ཀྱིན་བརྗོད་ཀྱིན། འཁོར་བའི་ཉེས་དམིགས་སེམས་ཀྱིན་སེམས་ཀྱིན། བདག་འཛིན་དགྲ་བཞིན་མཐོང་བར་བྱིན་གྱིས་རློབས། གཞན་ལ་བུ་བཞིན་གཅེས་པར་བྱིན་གྱིས་རློབས། ལས་འབྲས་སྲོག་ལས་འཕངས་པར་བྱིན་གྱིས་རློབས། བླ་མའི་བྱིན་རླབས་འཇུག་པར་བྱིན་གྱིས་རློབས། ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། །ཞེས་བརྗོད་དེ། བླ་མས་ཡིད་འཕྲོག ལས་འབྲས་ལ་ཡིད་ཆེས་ཁྱད་པར་ཅན་ཐོབ་པ་ན་སྐྱབས་གནས་རྣམས་རང་ལ་བསྟིམ། བདག་གཞན་དམིགས་མེད་བློ་ཡི་ཡུལ་ལས་འདས་པའི་ངང་ལ་ཙན་ནེ་མཉམ་པར་བཞག །རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བླ་མ་དཀོན་མཆོག་གི་རྣལ་འབྱོར་བསྒོམ། གསོལ་བ་གདབ། ཀུན་རྫོབ་ཏུ་རྟེན་འབྲེལ་ཟབ་མོའི་དོན་ལ་མཁས་པས་ལས་འབྲས་ལ་ཡིད་བརྟན་པ་དང༌། དོན་དམ་པར་བདག་མེད་གཉིས་ཀྱི་རྟོགས་པ་མངོན་དུ་འགྱུར་བར་བྱའོ། །
འཁོར་བའི་ཉེས་དམིགས་བསམ་པ་ལ། དང་པོ་སྡུག་བསྔལ་གྱི་སྡུག་བསྔལ་ཅན་ལ་བསམ་པ་ནི།
དམྱལ་བ་ཡི་དྭགས་དུད་འགྲོ་སྟེ་ངན་སོང་གསུམ་པོ་བཟོད་པར་དཀའ་བའི་སྡུག་བསྔལ་ཅན་ཡིན་པ་ལས། དེ་ཡང་མི་དགེ་བ་བཅུ་དྲག་ཏུ་སྤྱད་པས་སེམས་ཅན་དམྱལ་བའི་སྡུག་བསྔལ་མྱོང་ཚུལ་ནི། གླིང་འདིའི་འོག་ཏུ་དཔག་ཚད་སྟོང་ཕྲག་ཉི་ཤུར་གཞལ་བ་ན། ལྕགས་སྲེག་རབ་ཏུ་འབར་བའི་ས་གཞི་ལ་སྡིག་པས་བསྒྲུབ་པའི་ཤའུའི་ལུས་མར་གསར་ལྟ་བུ་དཔག་ཚད་མང་པོ་ཡོད་པའི་སྟེང་དུ་སྡུག་བསྔལ་ཐོག་ཏུ་འབབ་པ་ནི། ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ། མནར་མེད་པ་སྟེ་ཚ་དམྱལ་བརྒྱད། དེའི་ཕྱོགས་བཞིར་ན་མེ་མ་མུར་གྱི་འོབས། རོ་མྱགས་ཀྱི་འདམ། སྤུ་གྲིས་གཏམས་པའི་ཚལ། རལ་གྲི་ལོ་མའི་ནགས། ཤལ་མ་རིའི་སྡོང་པོ་སྟེ་འདི་གསུམ་མཚོན་ཆར་གཅིག་པས་གཅིག་ཏུ་བགྲང༌། ཐལ་ཚན་ཆུ་བོ་རབ་མེད་དེ་ཕྱོགས་བཞིའི་ཕྱོགས་རེ་རེ་ན་བཞི་བཞི་ཡོད་པས་ཉེ་འཁོར་བ་བཅུ་དྲུག །གྲང་དམྱལ་ནི་གླིང་འདིའི་འོག་རྒྱ་མཚོ་ཆེན་པོའི་འགྲམ། མུན་པ་མུན་ནག་གི་སྨག་རུམ། རླུང་བུ་ཡུག་འཚུབས་པ་འཁྱགས་པའི་སྦུབས་ན། ཆུ་བུར་ཅན། ཆུ་བུར་རྡོལ་བ་ཅན། ཨ་ཆུ་ཟེར་བ། ཀྱེ་ཧུད་ཟེར་བ། སོ་ཐམ་ཐམ་པ། ཨུ་ཏྤལ་ལྟར་གས་པ། པདྨ་ལྟར་གས་པ། པདྨ་ལྟར་ཆེར་གས་པ་སྟེ་གྲང་དམྱལ་བརྒྱད། ཉི་ཚེ་བའི་དམྱལ་བ་ནི་གྲོང་ཁྱེར་གྱི་བཞི་མདོ་ལ་སོགས་པ་གནས་ལ་ངེས་པ་མེད་པ། སྡུག་བསྔལ་ཀྱང་སྣ་ཚོགས་པ་མྱོང་བ། དམྱལ་བ་དེ་དག་རྣམས་ན་བདེ་བའི་སྐབས་སྐད་ཅིག་ཀྱང་མེད་པས་སྡུག་བསྔལ་མི་བཟོད་པ་དཔག་པར་དཀའ་བས་མནར་ཏེ། མིའི་ཡུལ་འདི་ན་སྐྱེས་བུའི་ལུས་ལ་མདུང་ཐུང་སུམ་བརྒྱ་དལ་བ་མེད་པར་བཏབ་པའི་སྡུག་བསྔལ་དེས་ནི་དམྱལ་བའི་སྡུག་བསྔལ་ཆུང་ཤོས་ཀྱི་འོལ་ཡང་མི་མཆི། ཆར་ཡང་མི་ཕོད། ཚ་དམྱལ་བ་རྣམས་ཀྱི་ཚེ་ཚད་ནི་རྒྱལ་ཆེན་རིགས་བཞིས་མི་ལོ་ལྔ་བཅུ་ཐམ་པ་ལ་ཉིན་ཞག་གཅིག་ཏུ་བྱས་པའི་རང་ལོ་ལྔ་བརྒྱ་ཐུབ། ཡང་སོས་ཀྱི་རྒྱལ་ཆེན་རིགས་བཞིའི་ཚེ་ཚད་ལ་ཉིན་ཞག་གཅིག་ཏུ་བྱས་པའི་རང་ལོ་ལྔ་བརྒྱ་ཐུབ། གཞན་འཕྲུལ་དབང་བྱེད་པས་མི་ལོ་སྟོང་དྲུག་བརྒྱ་ལ་ཉིན་ཞག་གཅིག་ཏུ་བྱས་པའི་རང་ལོ་ཁྲི་དྲུག་སྟོང་ཐུབ། ཚ་དམྱལ་བ་གཞན་རྣམས་ཀྱིས་གཞན་འཕྲུལ་དབང་བྱེད་པའི་ཚེ་ཚད་ལ་ཉིན་ཞག་གཅིག་ཏུ་བྱས་པའི་རང་ལོ་ཆེན་པོ་ཁྲི་དྲུག་སྟོང་ཐུབ། རབ་ཏུ་ཚ་བས་བར་བསྐལ་ཕྱེད། མནར་མེད་པས་བར་བསྐལ་གཅིག་གི་བར་དུ་ཤིན་ཏུ་བཟོད་པར་དཀའ་བའི་སྡུག་བསྔལ་དྲག་ཅིང་རྩུབ་པ་བསམ་པར་དཀའ་བ་མྱོང་བ་ཡིན། གྲང་དམྱལ་བ་རྣམས་ཀྱི་ཚེ་ཚད་ནི། ཡུལ་དབུས་མ་གངྷཱའི་བྲེ་ཚད་ཀྱི་ཏིལ་ཁལ་བརྒྱད་ཅུས་གང་བའི་བང་བ་ནས་ལོ་བརྒྱ་བརྒྱ་ན་ཏིལ་རེ་ཕྱུང་བས་ཟད་པར་འགྱུར་བ་དེ་སྲིད་ཆུ་བུར་ཅན་གྱི་ཚེ་ཚད་ཡིན། ཕྱི་མ་ཕྱི་མ་རྣམས་ནི་སྔ་མ་སྔ་མ་རྣམས་ལས་ཉི་ཤུ་འགྱུར་གྱིས་ཚེ་རིང་བ་དང་གྲང་བས་འཁྱགས་པས་འགས་ཤིང་ཞིག་པར་སྡུག་བསྔལ་བ་ཡིན། ཉེ་འཁོར་བ་དང་ཉི་ཚེ་བའི་ཚེ་ནི་ངེས་པ་མེད་པར་ཤིན་ཏུ་རིང་པོ་དང་ཐུང་ངུ་དང༌། དེའི་བར་མ་རྣམས་སུ་སྡུག་བསྔལ་འབའ་ཞིག་ལས་བདེ་བའི་གོ་སྐབས་ཅུང་ཟད་ཀྱང་མེད། དམྱལ་བ་རི་མོར་བྲིས་པ་མཐོང་བ་དང༌། སྡུག་བསྔལ་འདི་དང་འདི་འདྲ་ཞེས་ཐོས་པའང་འཇིགས་ཤིང་སྐྲག་པ་ཡང་བག་ཚ་སྙིང་འདར་ན། རྣམ་སྨིན་དངོས་སུ་མྱོང་ན་སྨོས་ཅི་འཚལ་བའི་ཚུལ་ལ་བསམས་ནས། དེའི་རྒྱུ་གཙོ་ཆེར་ཞེ་སྡང་གིས་ཀུན་ནས་བསླངས་པའི་སྡིག་པའི་ལས་སྤངས་བར་བྱའོ། །
མི་དགེ་བ་བཅུ་འབྲིང་དུ་སྤྱད་པས་ཡི་དྭགས་རྣམས་ཀྱི་སྡུག་བསྔལ་མྱོང་བ་སྟེ། དེའི་རྩ་བའི་གནས་ནི་གླིང་འདིའི་འོག་ཏུ་དཔག་ཚད་ལྔ་བརྒྱ་ཐུར་དུ་འཇལ་བ་ན་གཤིན་རྗེའི་འཇིག་རྟེན་ཡོད་ལ། འཕྲོས་པའི་གནས་ནི། མིའི་ཡུལ་དང་ནམ་མཁའི་སྤྱོད་ཡུལ་ཁྱབ་པར་ཡོད། ལུས་ཚད་ཀྱང་ཆུང་བ་མཐོ་གང་ཙམ། ཆེ་བ་དཔག་ཚད་སྟོང་ལ་སོགས་པར་གྲུབ། སྡུག་བསྔལ་གྱི་ཁྱད་པར་ནི། ཕྱིའི་སྒྲིབ་པ་ཅན་གང་མཐོང་ཚད་ཐམས་ཅད་མཚོན་ཆའི་འཁོར་ལོ། མེ་མ་མུར་གྱི་འོབས། རོ་མྱགས་ཀྱི་འདམ། རྣག་ཁྲག་ཏུ་མཐོང་བས་བཟར་མེད་པ། ནང་གི་སྒྲིབ་པ་ཅན་ཟས་སྐོམ་ཅུང་ཟད་རྙེད་ཀྱང་མགྲིན་པར་མི་ཐར། ལྟོ་བ་མི་ཁེངས། རྐང་པས་མི་ཐེག ཟས་སྐོམ་ཉིད་ཀྱི་སྒྲིབ་པ་ཅན་ནི་འབད་པ་བྱས་ཏེ་བཙལ་བའི་ཟས་སྐོམ་ཅུང་ཟད་རྙེད་པ་དེ་ཟོས་ཤིང་འཐུངས་བས་མེ་ལྕེའི་ཕྲེང་བ་གྱུར་ཏེ་ནང་ནས་བསྲེགས། དུག་ཏུ་རེད་ནས་སྡུག་བསྔལ་ཆེན་པོ་བསྐྱེད། ཡི་དྭགས་ཀྱི་ཚེ་ཚད་ཀྱང་མིའི་ཟླ་བ་གཅིག་ལ་ཞག་ཏུ་བརྩིས་པའི་རང་ལོ་ལྔ་བརྒྱ་ཐུབ། སོས་ཀ་ནི་ཟླ་བའང་ཚ། དགུན་ནི་ཉི་མའང་གྲང༌། ལྗོན་ཤིང་དང་ཆུ་ཀླུང་རྣམས་ནི་བལྟས་པ་ཙམ་གྱི་བསྐམ། དབུལ་ཞིང་ཕོངས་པའི་སྡུག་བསྔལ་བཟོད་པར་དཀའ་བས་དེའི་རྒྱུ་འདོད་ཆགས་ཀྱིས་ཀུན་ནས་བསླངས་པའི་སྡིག་པ་མཐའ་དག་སྤང་བར་བྱའོ། །མི་དགེ་བ་བཅུ་པོ་ཆུང་ངུར་སྤྱད་པའི་ལས་དབང་གིས་དུད་འགྲོར་སྐྱེས་ཏེ། དེའི་རྩ་བའི་གནས་ནི་རྒྱ་མཚོ་ཆེན་པོའི་ནང༌། འཕྲོས་པའི་གནས་ནི་ཆུ་དང་ས་གཞི་ནམ་མཁས་གང་ཁྱབ་པའི་ས་གཞན་འཕྲུལ་དབང་བྱེད་མན་ཆད་ཀུན་ན་ཡོད། ལུས་ཆུང་བ་སྐྲའི་རྩེ་མོ་ལྔ་བཅུའི་ཆ་ཙམ། ཆེ་བ་དཔག་ཚད་ཁྲི་ཕྲག་ཏུ་ལོངས་པ། སྡུག་བསྔལ་ནི་གཅིག་གིས་མང་པོ། །མང་པོས་ནི་ཕན་ཚུན་གཅིག་གིས་གཅིག་ཟ་བ། ལྕགས་ཀྱུས་འདེབས། ལྕགས་དབྱུག་གིས་གཞུར། རྨོ་འགེལ་བཞོ་འབལ་ཤི་ལ་ཐུག་བར་བྲན་དུ་བཀོལ། གསོད་གཅོད་ཤ་ཟ་ཁྲག་འཐུང་པགས་པ་གྱོན། ཀླུ་རྣམས་ལ་བྱེ་ཚན་གྱི་ཆར་པས་ཤ་རུས་འདྲལ་བ་སོགས་སྡུག་བསྔལ་དཔག་ཏུ་མེད། ཚེ་ཚད་ཐུང་བ་ཡུད་ཙམ་དང༌། ཀླུ་འགའ་ཞིག་བསྐལ་པར་གནས་པའང་ཡོད། དུད་འགྲོ་རྣམས་ནི་གཏི་མུག་ལས་ངན་དུ་མ་བཟོད་པར་དཀའ་བས་མནར་བས། དེའི་རྒྱུ་གཏི་མུག་གིས་ཀུན་ནས་བསླངས་པའི་མི་དགེ་བ་རྣམས་སྤང་བར་བྱ། ངན་སོང་གསུམ་པོ་ནི་རང་བཞིན་གྱི་སྡུག་བསྔལ་མཛེ་ཟིན་བ་དང་འདྲ་བའི་སྟེང་དུ་རང་རང་གི་སྡུག་བསྔལ་ཕོལ་རྡོལ་བ་ལྟ་བུས་སྡུག་བསྔལ། ཉམ་ཐག་སྨྲེ་སྔགས་དང་ང་རོར་བཅས། གནས་དེ་གསུམ་དུ་སྐྱེས་ན་སྡུག་བསྔལ་མྱོང་ཞིང༌། དེའི་རྒྱུ་སྡིག་པ་ལ་བསྒྲུབ་བཅོལ་དུ་གཉེན་པོ་མེད་པར་སྤྱད་པས་ཐར་པའི་སྐབས་མ་མཆིས། ད་ལན་རྙེད་དཀའི་དལ་འབྱོར་གྱི་ལུས་རྙེད། ཤེས་དཀའི་དགེ་སྡིག་ངོ་ཤེས་པ་འདི་ལ་ངན་སོང་གསུམ་གྱི་སྐྱེ་སྒོ་བཅད་པའི་ཕྱིར། མི་དགེ་བ་མཐའ་དག་དུག་བཞིན་དུ་སྤོང་བ་དང༌། རྣམ་དག་དགེ་བ་སྨན་བཞིན་དུ་བསྟེན་པའི་བློས་རྣལ་འབྱོར་བསྒོམས་ལ། ངན་སོང་གནས་ལས་འཇིགས་པས་བྱིན་གྱིས་རློབས། །སྡིག་པ་མཐའ་དག་སྤོང་བར་བྱིན་གྱིས་རློབས། དགེ་བ་མཐའ་དག་བསྒྲུབ་པར་གྱིས་རློབས། ངན་སོང་སྐྱེ་སྒོ་ཁེགས་པར་བྱིན་གྱིས་རློབས། མཐོ་རིས་བདེ་བ་ཐོབ་པར་བྱིན་གྱིས་རློབས། ཐར་པ་དོན་དུ་གཉེར་བར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། ངན་སོང་གི་གནས་ལ་བྲེད་སྡངས་ཚད་མེད་པ་དང༌། སྐྱབས་གནས་ལ་སྙིང་ཐག་པ་ནས་བློ་འགེལ་བའི་མོས་གུས་སྐྱེས་པ་ན། བླ་མ་རང་ལ་བསྟིམ། གཟུང་འཛིན་གྱི་འཆིང་བ་རང་གྲོལ་སྤྲོས་བྲལ་གྱི་ངང་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་ངན་སོང་གི་སེམས་ཅན་པ་མར་ཤེས་པས་སྙིང་རྗེ་ཚད་མེད་པ་བསྐྱེད། དེའི་དོན་དུ་རྣལ་འབྱོར་བསྒོམ། གསོལ་བ་གདབ། ཉིན་མཚན་དགེ་བས་འདའ་བར་བྱའོ། །
འགྱུར་བའི་སྡུག་བསྔལ་བསམ་པ་ནི།
མཐོ་རིས་གསུམ་ན་བདེ་བ་ལྟར་སྣང་ན་ཡང༌། ལེགས་པར་བརྟགས་ན་སྡུག་བསྔལ་འབའ་ཞིག་ལ་བདེ་བའི་གནས་སྐབས་འགའ་ཙམ་ཡང་ཡོད་པ་མ་ཡིན་ནོ། །ཟག་བཅས་ཀྱི་དགེ་བཅུ་ཆུང་ངུར་སྤྱད་བས་མཐོ་རིས་མི་ལུས་ཐོབ་ཀྱང༌། དང་པོར་བར་དོ་ནས་མངལ་དུ་ཞུགས་ཏེ་དེར་གནས་པ་དང་སྐྱེ་བའི་སྡུག་བསྔལ། དེ་ནས་བཙས་ཏེ་འཚོ་བའི་སྐབས་སུ་མེད་པ་འཚོལ་བ། ཡོད་པ་བསྲུང་བ། དགྲ་སྡང་བ་དང་འཕྲད་པ། གཉེན་བྱམས་པ་དང་བྲལ་བ། འདོད་ཆགས་ཞེ་སྡང་ཕྲག་དོག་གི་དབང་གིས་སྡུག་བསྔལ་མྱ་ངན་སྨྲེ་ངག་དཔག་ཏུ་མེད། ལང་ཚོ་འགྱུར་བ་རྒས་པ་འཁོགས་པ་འཁར་བ་ལ་བརྟེན་པ་དང༌། འབྱུང་བཞི་འཁྲུགས་པ་རླུང་མཁྲིས་བད་ཀན་འདུས་པའི་ནད་དྲག་པོས་བཏབ། སྲོག་འགགས་པས་ཅི་ཡོད་ཤུལ་དུ་བཞག་ནས། མར་གྱི་ནང་ནས་སྤུ་བཏོན་པ་བཞིན་དུ་འཆི་བའི་སྡུག་བསྔལ་ཏེ། སྐྱེ་བ་རྒ་བ་ན་བ་འཆི་བའི་སྡུག་བསྔལ་གྱི་ཆུ་བོ་ཆེན་པོ་འདིས་མ་ཁྱེར་བའི་གནས་སྐབས་ཅུང་ཟད་ཀྱང་མེད། སུ་ཆེ་སུ་བཙན་སུ་གཉེན་ཡང་སྡུག་བསྔལ་དེ་དག་གིས་མ་ཟིན་པ་མི་སྲིད་པས་མི་རྣམས་དེ་ལྟར་སྡུག་བསྔལ། དགེ་བ་བཅུ་འབྲིང་དུ་སྤྱད་པས་ལྷ་མ་ཡིན་དང་རྒྱལ་ཆེན་བཞི། སུམ་ཅུ་རྩ་གསུམ། འཐབ་བྲལ། དགའ་ལྡན། འཕྲུལ་དགའ། གཞན་འཕྲུལ་དབང་བྱེད་དེ་འདོད་བའི་ལྷ་རིས་དྲུག་ཐོབ་ཀྱང་བདེ་བར་མི་གནས་ཏེ། ལྷ་མ་ཡིན་རྣམས་ནི་ལྷ་དང་འཐབ་རྩོད་གཡུལ་འགྱེད་རང་རང་ཕན་ཚུན་འཁྲུགས། མཚོན་གྱིས་འདེབས། གཅོད་འབིགས་པས་ན་ཚ་ཆེན་པོ་སྨྲེ། ཞེ་སྡང་དྲག་པོས་ངར། ཡིད་འཁྲུགས་མང་པོས་སྡུག་བསྔལ། འདོད་ལྷ་རིས་དྲུག་ཀྱང་རེ་ཞིག་འདོད་པའི་ཡོན་ཏན་ལ་བག་མེད་པར་ལོངས་སྤྱོད་པའི་བདེ་བ་མང་པོས་མྱོས་ནས་ཚེ་ཟད་པར་མ་ཚོར་བར། ནམ་ཞིག་རང་གིས་དགོས་འདོད་འབྱུང་བའི་དཔག་བསམ་གྱི་ཤིང་དང༌། ཁྲུས་བྱེད་པའི་རྫིང་བུ་ཡིད་དུ་འོང་བ་བསྐམས། གོས་ལ་དྲི་མ་ཆགས། ལུས་ལ་དྲི་མི་ཞིམ་པ་དང༌། མེ་ཏོག་གི་ཕྲེང་བའི་རྒྱན་རྙིང༌། ལྷའི་བུ་དང་བུ་མོ་མཛའ་བཤེས་མཐུན་གྲོགས་ཀྱིས་སྤངས། སྟན་ལ་མི་དགའ། གནས་འོག་མར་ལྟུང་བར་ཤེས་པས་ཉམ་ང་བག་ཚ་སྐྱུགས་བྲོ། །འཇིགས་པས་ཅི་བྱ་གཏོལ་མེད། སེམས་ཀྱི་སྡུག་བསྔལ་དམྱལ་བའི་སྡུག་བསྔལ་བཅུ་དྲུག་འགྱུར་ལས་ཀྱང་ལྷག །དེས་ན་ལྷ་དང་མིའི་བདེ་བ་ལའང་སྙིང་པོ་མེད་པར་ཤེས་པས། རྣལ་འབྱོར་བསྒོམས་ནས། མཐོ་རིས་དགའ་བའི་དགེ་བ་ལ་མི་ཆགས་པར་བྱིན་གྱིས་རློབས་ཤིག ཐར་པ་དམ་པའི་བདེ་བ་དོན་དུ་གཉེར་བར་བྱིན་གྱིས་རློབས་ཤིག ཟག་མེད་བདེ་བའི་དཔལ་ལས་མི་ཉམས་པར་བྱིན་གྱིས་རློབས་ཤིག རྟག་ཏུ་ཕན་བདེའི་ལམ་ཡངས་བསྒྲུབ་པར་བྱིན་གྱིས་རློབས་ཤིག ཅེས་གསོལ་བ་དྲག་ཏུ་བཏབ་པས། ལྟར་སྣང་གི་བདེ་བ་ལ་ཡིད་མི་ཆགས། ཐར་པས་ཡིད་འཕྲོག མོས་གུས་ཀྱིས་སེམས་གདུང་བ་ན་བླ་མ་རང་ལ་བསྟིམས་ཏེ་སེམས་ཀྱི་ངོ་བོ་བདེ་ལ་ཞེན་པ་མེད་པ། གསལ་ལ་རྟོག་པ་མེད་པ། སྤྲོས་མེད་ལ་མཉམ་པར་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་རྣལ་འབྱོར་བསྒོམས་ནས་གསོལ་བ་བཏབ།ཆགས་ཞེན་མཐའ་དག་སྤངས་པའི་དྲི་མ་མེད་པའི་དགེ་བ་ལ་བརྩོན་པ་ཆེན་པོས་འབད་པར་བྱའོ། །
ཀུན་ལ་ཁྱབ་པ་འདུ་བྱེད་ཀྱི་སྡུག་བསྔལ་བསྒོམ་པ་ནི།
དགེ་བ་བཅུ་པོ་ཆེར་སྤྱད་པའི་འབྲས་བུས་གཟུགས་ཁམས་བསམ་གཏན་བཞི། གཟུགས་མེད་སྐྱེ་མཆེད་མུ་བཞི་སྟེ། ཁམས་གོང་མ་གཉིས་ན་ཁྱབ་པ་འདུ་བྱེད་ཀྱི་སྡུག་བསྔལ་མ་སྤངས་པས་ཉོན་མོངས་པའི་སྒྲིབ་པ་བག་ལ་ཉལ་དང་བཅས་ཐར་པ་ཐོབ་པའི་དགེ་རྩའི་བསམ་སྦྱོར་མེད་པར་ཏིང་ངེ་འཛིན་གྱིས་མྱོས་པས། རེ་ཞིག་སྡུག་བསྔལ་གྱི་ཚོར་བ་ཀུན་འགགས་ཀྱང་སྐྱེ་འཆི་ལ་རང་དབང་མ་ཐོབ། བསམ་གཏན་གྱི་གོ་འཕང་དེ་དག་གི་རྒྱུན་ཀྱང་ཉམས་པའི་ཆོས་ཅན་གྱིས་མི་རྟག་པ་ཉིད་ཀྱི་རྗེས་སུ་བཅིངས། སྒྲིབ་གཉིས་མ་སྤངས། ལས་ངན་མ་ཟད་པས་བཟང་པོའི་དགེ་བའི་མཐུ་རྫོགས་ནས་འདུ་བྱེད་གནས་ངན་ལེན་གྱི་ལས་ཀྱི་དབང་གིས་སྔར་གྱི་ཏིང་ངེ་འཛིན་གྱིས་པའི་གནས་དེ་བཏང་ནས། ངན་སོང་གསུམ་ལ་སོགས་པ་གནས་འོག་མར་ལྟུང༌། སླར་ཡང་སྡུག་བསྔལ་མྱོང་སྟེ་དགེ་སྡིག་གི་ལས་བསགས་པས་ཐར་མེད་འཁོར་བའི་ཀློང་དུ་ཆུད། དེས་ན་ཇི་སྐད་དུ། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་བཏུང་བས་ཉམས། །ལྷ་དག་བག་མེད་པ་ཡིས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་པས་འཁོར་ལོས་སྒྱུར་རྒྱལ་ཡང་སྲིད་པར་ཡང་བྲན་ཉིད་དུ་འགྱུར་བ་དང༌། བརྒྱ་བྱིན་མཆོད་འོས་ཀྱང་ས་སྟེང་ཉིད་དུ་ལྟུང་ནས་སྡུག་བསྔལ་བ་དང༌། ཚངས་པ་ཆེན་པོ་ཐོབ་ཀྱང་སླར་ཡང་མནར་མེད་དུ་བསྲེགས་པ་ལ་སོགས་པ་འཁོར་བའི་བདེ་བ་ཆེན་པོ་གང་ལ་ཡང་རེ་ཞིག་ལས་མི་རྟག་པས། ལྟར་སྣང་འགྱུར་བའི་ཆོས་ཅན། སྡུག་བསྔལ་གྱི་རང་བཞིན་ལས་མ་འདས་པས། དེ་ལྟར་བསམས་ནས་རྣལ་འབྱོར་བསྒོམས་ཏེ། མཐའ་དག་འཁོར་བར་ཡིད་རབ་འབྱུང་བར་བྱིན་གྱིས་རློབས། ལྟར་སྣང་བདེ་ལ་ཞེན་པ་མེད་པར་བྱིན་གྱིས་རློབས། ཉོན་མོངས་འཆིང་བའི་སྒྲོག་ལས་གྲོལ་བར་བྱིན་གྱིས་རློབས། བདེ་ཆེན་ཐར་པའི་གོ་འཕང་ཐོབ་པར་བྱིན་གྱིས་རློབས། །ཞེས་གསོལ་བ་བཏབ། འཁོར་བ་མཐའ་དག་ལ་ཞེན་པ་ལོག །སེམས་ཅན་ལ་བཟོད་མེད་དུ་བརྩེ་ཤུགས་ཀྱིས་གདུངས། བླ་མ་ལ་མགོ་བཅད་པང་སྐྱུར་གྱི་མོས་གུས་སྐྱེས་པ་ན། སྐྱབས་གནས་རྣམས་རང་ལ་བསྟིམ། ཞེན་མེད་རང་གྲོལ་སྤྲོས་མེད་ཀྱི་ངང་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་ཆོད་པར་སྔར་ལྟར་རྣལ་འབྱོར་བསྒོམས་ལ་གསོལ་བ་གདབ། འཁོར་བ་འདི་ན་བདེ་བ་ལྟར་སྣང་ཡང་སྡུག་བསྔལ་ཉིད་ལས་གནས་སྐབས་གཞན་དུ་མིན། ཚངས་པ་བརྒྱ་བྱིན་འཁོར་ལོས་སྒྱུར་རྒྱལ་ཡང་མི་རྟག་གཡོ་བའི་རང་བཞིན་ཅན་སྙིང་པོ་མེད། འགྲོ་བ་འདི་དག་མ་ལུས་བདག་གི་ལམ་ཡིན་སྙམ་པས། འཁོར་བ་མཐའ་དག་ལ་ཡིད་འབྱུང་བས་སེམས་ཅན་གྱི་དོན་དུ་བྱང་ཆུབ་ཆེན་པོ་དོན་དུ་གཉེར་བའི་དགེ་བ་བརྩོན་པ་ཆེན་པོས་གཅིག་ཏུ་བསྒྲུབ་པར་བྱའོ། །
སླད་ནས་འཁོར་བ་ལས་འབྲོས་ཐབས་བསྟན་པ་ནི།
འཁོར་བའི་ཉེས་དམིགས། ཁྱིམ་གྱི་སྡུག་བསྔལ། དགྲ་གཉེན་མང་པོའི་འདུ་འཛི། རྣམ་མང་ཚེ་འདིའི་བྱ་བས་ཡིད་སྐྱོ་ནས་དེ་དང་དེ་འདྲ་རྣམས་ལས་ཐར་བར་འདོད་པས། ནགས་མཐའ་མེས་འཚིག་པའི་རི་དྭགས་བཞིན་བྲེད་ཤ་ཐོན་པས་སྐྲག་ནས་ཤིན་ཏུ་རིངས་པས་འབྲོས། མཚོ་ཆེན་རླུང་གིས་འཁྱགས་པའི་བྱ་བཞིན་གདུང་བ་བཅས་དེ་ཞེན་པ་ལོག་ནས་འབྲོས། སྲིན་མོའི་གླིང་ནས་འབྲོས་པའི་དེད་དཔོན་བཞིན་ཞེན་ཆགས་བརྩེ་གདུང་སྤངས་ནས་འཇིགས་ཤིང་ཉམ་ང་བས་འབྲོས། ཆུ་བོ་སྒྲོལ་བའི་རྐྱལ་པའི་གཅེས་སྤྲས་བཞིན་སྡོམ་གསུམ་ལ་ཉེས་ལྟུང་ཕྲ་ཞིང་ཤིན་ཏུ་ཕྲ་བས་ཀྱང་གོས་པ་མེད་པས་ཉེས་མང་འཁོར་བའི་ཆུ་བོ་སྒྲོལ་ཞིང་ཕ་རོལ་ཏུ་འབྲོས། ལམ་དུ་ཆས་པའི་ཚོང་པའི་གྲབ་ཤོམ་བཞིན་ཚོགས་གཉིས་ཀྱི་དཔུང་ཚོགས་དགེ་བའི་ནོར་ཚོགས་ཚགས་སུ་ཚུད་པས་སྤྲོ་བ་དང་བཅས་བྲོད་པ་དང་བཅས་འཁོར་བ་ལས་འབྲོས་དགོས་ཏེ། དེ་ལྟར་མ་བྱས་ན་རི་དྭགས་ནགས་ཀྱི་མེས་བསྲེགས་པ་དང༌། ཆུ་བྱ་འཁྱགས་པའི་ངོས་ལ་འབྱར་བ་དང༌། དེད་དཔོན་སྲིན་མོས་ཟོས་པ་དང༌། རྐྱལ་མཁན་ཆུ་ནང་དུ་ཤི་བ་དང༌། ཚོང་པ་སྟོང་པར་ལོག་པ་དེ་བཞིན་དུ་འཁོར་བའི་མེས་འཚིག ཁྱིམ་གྱི་འཁྱགས་སྦུགས་སུ་ཆུད། ཚེ་འདིའི་སྲིན་མོས་ཟ། ངན་སོང་གི་ཆུར་ལྷུང༌། དལ་འབྱོར་སྟོང་པར་ལོག་པས། འཇིག་རྟེན་གྱི་བྱ་བ་བློས་བཏང༌། འདོད་ཡོན་ལ་ཆགས་པ་སྤང༌། ཆོས་བརྒྱད་རྒྱང་དུ་བསྲིངས། འཆི་བ་སྙིང་ལ་གཟེར། སེམས་ཅན་ལ་བརྩེ་བ་མི་བཟོད་པས་སྔར་ལྟར་རྣལ་འབྱོར་བསྒོམས་ནས། འཁོར་བས་འཇིགས་ཤིང་སྐྲག་པར་བྱིན་གྱིས་བརླབ་ཏུ་གསོལ། དེ་ལས་མྱུར་དུ་འབྲོས་པར་བྱིན་གྱིས་བརླབ་ཏུ་གསོལ། ཁྱིམ་གྱི་ཞེན་པ་ལོག་པར་བྱིན་གྱིས་བརླབ་ཏུ་གསོལ། དེ་དག་མྱུར་དུ་སྤོང་བར་བྱིན་གྱིས་བརླབ་ཏུ་གསོལ། འཇིག་རྟེན་བྱ་བ་ཐེངས་པར་བྱིན་གྱིས་བརླབ་ཏུ་གསོལ། ཆོས་བརྒྱད་མགོ་བོ་སྙོམས་པར་བྱིན་གྱིས་བརླབ་ཏུ་གསོལ། ན་མེད་བྱ་བྲལ་ནུས་པར་བྱིན་གྱིས་བརླབ་ཏུ་གསོལ། འགྲོ་ལ་སྙིང་རྗེ་སྐྱེ་བར་བྱིན་གྱིས་བརླབ་ཏུ་གསོལ། འཁོར་བའི་རྒྱ་མཚོ་ལས་སྒྲོལ་བར་བྱིན་གྱིས་བརླབ་ཏུ་གསོལ། ཀུན་མཁྱེན་ས་ལ་འོགད་པར་བྱིན་གྱིས་བརླབ་ཏུ་གསོལ་བྱིན་གྱིས་བརླབ་ཏུ་གསོལ། ཞེས་གསོལ་བ་དྲག་ཏུ་བཏབ་ནས། འཇིག་རྟེན་གྱི་བདེ་འབྲས་ཐམས་ཅད་དུག་དང་མཚོན་དང་མེ་ལྟ་བུར་མཐོང༌། སེམས་ཅན་ལ་བརྩེ་བ་སྙིང་ནས་སྐྱེས། མོས་གུས་དང་སྐྱོ་ཤས་ཀྱི་མཆི་མ་འཁྲུགས་པ་ན། བླ་མ་རང་ལ་བསྟིམ། འཁོར་འདས་དབྱེར་མེད་གཟུང་འཛིན་རང་གྲོལ་དུ་མཉམ་པར་བཞག །སླར་ཡང་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམས་ལ་གསོལ་བ་གདབ། ཆགས་ཞེན་འཆིང་བ་ཐམས་ཅད་བཙན་ཐབས་སུ་བཅད། དབེན་པའི་གནས་སུ་རྩེ་གཅིག་ཏུ་བསྒོམས་པས་ཚོགས་གཉིས་བཟླུམ་པར་བྱའོ། །
སྔོན་འགྲོ་བཞི་པོ་ཀུན་ལ་དགོས་པའི་ཉམས་ལེན་ནི།
དལ་འབྱོར་ཤིན་ཏུ་རྙེད་པར་དཀའ་བས་དོན་ཡོད་དུ་བྱེད། འཆི་བ་ནམ་ཡོང་ངེས་པ་མེད་པས་ཚེ་འདི་བློས་གཏོང༌། ལས་འབྲས་བསླུ་བ་མེད་པས་བླང་དོར་ལ་བརྩོན་པ་ཚུལ་བཞིན་དུ་འཇུག འཁོར་བ་འཇིགས་སུ་རུང་བས་དེ་ལས་ངེས་པར་འབྱུང་བར་བྱ། དེ་བཞི་ག་སེམས་བྱུང་གཅིག་གི་སྟེང་དུ་དུས་གཅིག་ལ་རམ་མེ་བར་གསལ་ལམ་མེ། གནས་བཞི་པོ་དེ་ལ་འཇིགས་སྐྲག་ཆུམ་མེ། སེམས་ཅན་ལ་སྙིང་རྗེ་ལྷང་ངེ། བླ་མ་ལ་མོས་གུས་དུང་ངེ༌། འཁོར་བ་ལ་སྤོང་འདོད། ཐར་པ་ལ་ཐོབ་འདོད་དེ་དག་དང༌། ཁྱད་པར་སེམས་ཅན་གྱི་དོན་དུ་དཀོན་མཆོག་ལ་གསོལ་བ་དྲག་ཏུ་གདབ། རིག་པ་གསལ་དྭངས་ངར་དང་བཅས་པས་རྟོག་མཁན་ཡུལ་མེད་དུ་བུན་ནེ། དམིགས་མེད་དུ་རྗེན་ནེ། རྩོལ་མེད་དུ་ལྷང་ངེ་བར་མཉམ་པར་བཞག །རྟོག་པ་ནམ་ལྡང་བ་ན། མི་དགེ་བ་ཚེ་འདིའི་རྟོག་པ་ལུང་མ་བསྟན་གྱིས་བར་མ་ཆོད་པར་ངེས་འབྱུང་དང་སྐྱོ་ཤས་དྲག་པོས་མཉམ་གཞག་དམིགས་མེད་རྗེན་པ། རྗེས་ཤེས་དགེ་བའི་བསམ་སྦྱོར་ཁོ་ནས་དུས་འདའ་བ་ལས་གཞན་དུ་མི་བྱའོ། །
ད་ནི་དངོས་གཞི་ལ་འཇུག་པར་བྱ་སྟེ།
དེ་ལ་དོན་དམ་བྱང་ཆུབ་ཀྱི་སེམས་དང་ཀུན་རྫོབ་བྱང་ཆུབ་ཀྱི་སེམས་བསྒོམ་པ་གཉིས་ལས། དང་པོ་རྒྱད་སྣོད་དུ་རུང་བར་བྱ་བའི་ཐོག་མར། སྔོན་ནས་སྨོན་པ་བྱང་ཆུབ་མཆོག་ཏུ་སེམས་བསྐྱེད་པས་རྫོགས་པའི་སངས་རྒྱས་སུ་སྨོན་ལམ་བཏབ། འཇུག་པ་བྱང་ཆུབ་ཏུ་སེམས་བསྐྱེད་པའི་སྡོམ་པ་ཡང་དག་པར་བླངས། བསླབ་བྱ་ལ་མཁས་པས་ཉམས་པ་མེད་པར་བསྲུང་བ་ཡིན་ན་རབ། དེ་ལྟར་མ་ཡིན་ན་སྐབས་འདིར་དགེ་བའི་བཤེས་གཉེན་མཚན་ཉིད་དང་ལྡན་པ་ལས་སེམས་བསྐྱེད་དང་བྱང་ཆུབ་སེམས་དཔའི་སྡོམ་པ་ཡང་དག་པར་ལེན། དེའི་དུས་ན་དཀོན་མཆོག་གི་མཆོད་པ་རྒྱ་ཆེར་བཤམས། བླ་མ་དང་དགེ་འདུན་བསྙེན་བཀུར་པ་དང་བསོད་ནམས་ཀྱི་ཚོགས་ཁྱད་པར་ཅན་བསགས། བྱང་སེམས་ཀྱི་བསླབ་བྱ་བསྲུང་བའི་དམ་བཅའ་བརྟན་པོས། དཀོན་མཆོག་གི་སྤྱན་སྔར་ཉིན་རེ་བཞིན་རང་གིས་ལེན་པའི་ཆོ་གས་སེམས་བསྐྱེད་དང་སྡོམ་པ་བཟུང་ནས་ཉམས་ཆགས་མེད་པར་བྱ། དེ་ནས་རྒྱུད་སྣོད་དུ་རུང་བའི་བསམ་གཏན་ལ་འཇུག་པར་བྱ་སྟེ། དེའང་འཚོ་བ་མོད། དབེན་རི་ཡིད་དུ་འོང༌། ཉམས་དགའ་བའི་གནས་སུ་ཟས་གོས་སྤྱོད་ལམ་མཐའ་གཉིས་དང་བྲལ་བར་བསྟེན། འབོལ་བའི་སྟན་ལ་བདེ་བར་འདུག །སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་འགྲོ་བས་བླ་མའི་རྣལ་འབྱོར་བསྒོམ། ལུས་ལོངས་སྤྱོད་མཆོད་པ་ཕུལ་ནས། ཚེ་འདིའི་སྣང་བ་ནུབ་པར་བྱིན་གྱིས་རློབས། སྒོ་གསུམ་ལས་སུ་རུང་བར་བྱིན་གྱིས་རློབས། གཟུང་འཛིན་མཚན་མས་དབེན་པར་བྱིན་གྱིས་རློབས། སྦྱངས་སྟོབས་མཆོག་ཏུ་གྱུར་པར་བྱིན་གྱིས་རློབས། ཏིང་འཛིན་རྒྱུད་ལ་སྐྱེ་བར་བྱིན་གྱི་རློབས། །ཞེས་གསོལ་བ་དྲག་ཏུ་བཏབ། མོས་གུས་སྐྱེས། རྟོག་པ་ཞི། ཡིད་ཚིམ་ལྷང་ངེ་བ་ན། བླ་མ་རང་ལ་བསྟིམ། དར་ཅིག་ཅི་ཡང་མི་བསྒོམ་པའི་ངང་ལ་ཧད་དེ་བཞག །སླར་རྟོག་པ་ལྡང་ན། རླུང་རོ་ལན་གསུམ་འབུད། ལུས་སྦྱང་བ་དང་རྐང་པ་སྐྱིལ་ཀྲུང༌། ལག་པ་མཉམ་གཞག སྒལ་ཚིགས་བསྲང༌། མགྲིན་པ་རྒུ། དཔུང་པ་བརྒྱང༌། ལྕེ་རྩེ་རྐན་ལ་སྦྱར། མིག་སྣ་རྩེར་ཕབ་མི་འགྱུར་བའི་ལྟ་སྟངས་ལ་གནས་པ། རྣམ་སྣང་གི་ཆོས་བདུན་གྱིས་ལུས་གནད་དམ་ལྷོད་རན་པར་བཅིངས། ངག་སྦྱང་བ་སྨྲ་བ་བཅད། རླུང་རང་སོར་བཞག །སེམས་སྦྱང་བ་ཅི་ཡང་མི་བསྒོམ་མི་རྟོག་རྩེ་གཅིག་ཏུ་ཙན་ནེ་བཞག །རྟོག་པ་འཕྲོ་ན་དེ་གའི་སྟེང་དུ་བཅོས་བསླད་མེད་པར་རང་ལུགས་སུ་བཞག །ད་དུང་རྟོག་པ་འཕྲོ་འཕྲོ་ན་རླུང་ལྡང་འཇུག་གནས་གསུམ་ལ་རིག་པ་རྩེ་གཅིག་ཏུ་གཏད། དེ་ལས་གཞན་དུ་མི་གཡོ་བར་བཞག །དེ་ལྟར་རླུང་ལྡང་འཇུག་གནས་གསུམ་ལ་གཅིག་ཏུ་བྱས་པ་གཅིག་ནས་བཅུའི་བར་དྲན་པ་ཡུད་དེ་བས་རྩིས་སུ་གཟུང་བཞིན་པ་དེ་གའི་སྟེང་དུ་ཡེངས་མེད་དུ་མཉམ་པར་བཞག །དེ་ལྟར་བཅུ་ཚན་རེ་རེ་ཞིང་སྤར་པས་བཅུ་ནས་བརྒྱའི་བར་དུ་གོམས་ཤིང་གནས་པ་ཇི་བརྟན་དུ་རླུང་ལ་རིག་པ་རྩེ་གཅིག་ཏུ་གཏད། དེ་ལས་གཞན་དུ་མི་གཡོ། མི་སེམས། མི་རྟོག །གོམས་པ་གནས་པའི་བརྟན་ས་ཟིན་པ་ན་ནང་དུ་མི་འཛིན། ཕྱིར་མི་སྤྲོ། རླུང་ལ་ཡང་མི་གཏད་པར་ཆེད་འཛིན་ཀུན་བོར་ནས། མི་རྟོག་མ་ཡེངས། ཧད་དེ་ཆད་དེ། ཅམ་མེ་ལིང་ངེར་བཞག དེ་ལྟར་རང་ཉམས་ལ་དཔག་ཀྱིན་བྲམ་ཟེ་སྐུད་པ་འཁལ་བ་དང༌། མཁས་པས་གླང་པོ་ཆེ་སྐྱོང་བ་ལྟར་བསྐྱངས་པས། རྫིང་ཐོག་གི་བྱ་དེ་དེ་ལས་གཞན་དུ་མིན་པ་ལྟར་རྟོག་པ་ཏོལ་སྐྱེས་ཀྱང་རྟོག་མེད་ཉིད་དུ་ཧད་པ། དེ་ལྟར་ན་རྟོག་པ་མི་དགག གནས་པ་མི་བཙལ། རྟོག་ན་རྟོག་ཐོག འགྱུ་ན་འགྱུ་ཐོག་ཏུ་མི་བསྒོམ་མ་ཡེངས་པའི་དྲན་པ་ཏུ་རེ་བ་ཉིད་ལས་གཞན་དུ་བྱ་བ་ཙལ་མེད་པར་བསྐྱང༌། དེ་ལྟར་བསྐྱངས་པས་རྟོགས་པ་སྐྱེས་གྲོལ་དུས་མཉམ་ལས་བརྒྱུད་མར་མི་འཆོར། འདོད་ཡོན་ལ་མི་ཆགས། ངེས་འབྱུང་དྲག་པོ་སྐྱེས། སྐྱོ་ཤས་འཕེལ། ཚེ་འདི་ལ་བློ་མི་འཇུག ཞི་ཞིང་དུལ། རང་བཞིན་གྱིས་དགེ་བ་ལ་རྩོལ་མེད་དུ་འཇུག །དེ་ལྟར་ན་སྣོད་དུ་རུང་བའི་ཞི་གནས་བརྟན་པའི་རྟགས་ཡིན་པས། དེ་ལྟར་མ་གྱུར་གྱི་བར་དུ་གསོལ་བ་བཏབ་ཀྱིན་བསྒོམ་པར་བྱའོ། །
ད་ནི་ལྟ་བས་སྤྲོས་པ་བཅད་པ་ནི།
སྤྱི་བོར་སྐྱབས་གནས་རྣམས་གསལ་བར་དམིགས། མཆོད་སྤྲིན་རྒྱ་མཚོས་མཆོད། ས་གཞི་གང་བའི་མ་རྒན་སེམས་ཅན་རྣམས་དང་མགྲིན་གཅིག་ཏུ་གདུང་ཤུགས་ཆེན་པོའི་ང་རོས། ཆོས་རྣམས་རྨི་ལམ་ལྟ་བུར་ཤེས་པར་བྱིན་གྱིས་རློབས། ལས་འབྲས་བསླུ་མེད་རྟེན་འབྲེལ་གོ་བར་བྱིན་གྱིས་རློབས། འགྲོ་རྣམས་ཕ་མར་ཤེས་ནས་བརྩེ་བར་བྱིན་གྱིས་རློབས། འཁྲུལ་པའི་རྫུན་ཕུགས་རང་སར་ཞིག་པར་བྱིན་གྱིས་རློབས། གཉིས་འཛིན་མཚན་མའི་སྒྲོག་ལས་གྲོལ་བར་བྱིན་གྱིས་རློབས། ཆོས་ཉིད་བདེན་པ་མངོན་སུམ་རྟོགས་པར་བྱིན་གྱིས་རློབས། ཞེས་གསོལ་བ་སྙིང་གི་དཀྱིལ་ནས་སྐད་ཀྱི་གདངས་མཐོན་པོས་གདབ། མོས་གུས་སྐྱེས། བྱིན་རླབས་ཕེབས།རྒྱུད་འབོལ་ལེ་ཤིག་གེ། སིང་ངེ་ཡེ་རེ་དེར་འཛིན་ཞིག་པ་ན་སྐྱབས་གནས་རྣམས་གཅིག་ལ་གཅིག་ཐིམ་སྟེ། དེ་ཡང་རྩ་བའི་བླ་མ་ལ་ཐིམ་ནས། བླ་མ་དང་རང་གཅིག་ཏུ་ཆུ་དང་ལན་ཚ་འདྲེས་པ་བཞིན་དུ་དབྱེ་བ་མེད་པར་ཆོས་ཉིད་ཀྱི་རང་བཞིན་ནི་ངོ་བོ་གཅིག་པ་དང་ཐ་དད་པ་དང་བྲལ་བར་དེ་གའི་ངང་དུ་བཅས་བཅོས་མེད་པ་ལྷང་ངེར་བཞག །གསལ་དྭངས་དེར་འཛིན་བྲལ་བ་ན་སེམས་ལ་སེམས་ཀྱིས་ཆེར་བལྟས་པས། བལྟ་བྱ་དང་ལྟ་བྱེད་དང་བྲལ་བས་རྗེན་ཅེ་རེ། མཐོང་བྱ་དང་མཐོང་བྱེད་དང་བྲལ་བས་ཟང་ཐལ་ལེ་བ་ན། དེ་ཉིད་ལ་བཟོ་བཅོས་མེད་པར་འཇོག་པ་ལས། གཞན་གྱིས་ལྷེན་པ་མི་འདེབས་དེ་གར་བཞག །གནས་ན་གནས་ཆུག །གནས་མཁན་གཞི་མ་གྲུབ། འགྱུ་ན་འགྱུ་ཆུག འགྱུ་མཁན་འགྱུ་མ་མྱོང༌། དེ་གའི་ངང་ལ་ཁྲེས་སེ་བོར་ལ་ཞོག མཉམ་གཞག་རྣམས་སུ་དེ་ཉིད་སྐྱོང་བ་ལས་གཞན་གྱི་བྱ་རྒྱུ་ཅི་ཡང་མེད། དེ་ལས་གཞན་དུ་གྱུར་ནས་བླ་མ་དཀོན་མཆོག་ལ་གསོལ་བ་དྲག་ཏུ་གདབ་ཀྱིན་དེ་ཉིད་ཁོ་ན་བསྐྱང་བར་བྱའོ། །
ཆོས་རྣམས་རྨི་ལམ་ལྟ་བུར་ལྟ་བ་ནི།
བླ་མ་དཀོན་མཆོག་གི་རྣལ་འབྱོར་སྔར་ལྟར་བསྒོམ། གསོལ་བ་བཏབ་ནས་སྒོམ་མེད་ཀྱི་ངང་དུ་མཉམ་པར་བཞག་པས་ཕྱི་རོལ་ཡུལ་གྱི་རྣམ་པ་ཞིག་ལམ་གྱིས་ཤར་བའམ། རྣམ་པར་རྟོག་པ་ཞིག་ཐོལ་གྱིས་སྐྱེས་པ་ན། དེ་གའི་སྟེང་དུ་བཅོས་བསླད་མེད་པར་རྩེ་གཅིག་ཏུ་བཞག སླར་ཡང་སྣང་ཞིང་རྟོག རྟོག་ཅིང་སྣང་ན་བློ་ཤེས་རབ་ཀྱིས་དཔྱད་པས་སྣང་བ་ཙམ་དགག་ཏུ་མེད་ཀྱང༌། དེ་ཅིའི་ངོ་བོ་ཡང་གྲུབ་པ་མེད་པས་སྣང་ཞིང་སྟོང་ལ་སྟོང་ཞིང་སྣང་བས། ཆོས་ཐམས་ཅད་རྨི་ལམ་ལྟ་བུར་ཤེས་པར་འགྱུར་བས་སྣང་བ་མི་དགག གང་སྣང་སྣང་དུ་ཆུག །དེ་ལ་དེར་འཛིན་གང་ཡང་མི་བྱེད་པར་དེ་ཉིད་ཀྱི་སྟེང་དུ་ཅི་ཡང་མི་བསྒོམ། གང་དུའང་མ་ཡེངས་པར་བཞག །དེ་སྣང་སྟོང་འགལ་བ་མེད་པར་རྨི་ལམ་ལྟ་བུའི་སྣང་བས་འཆིང་མི་ནུས་པར་འགྱུར་རོ། །
མ་སྐྱེས་རིག་པའི་གཤིས་ལ་དཔྱད་པ་ནི།
སྔར་ལྟར་བླ་མ་དཀོན་མཆོག་གི་རྣལ་འབྱོར་བསྒོམ། གསོལ་བ་གདབ། མཉམ་པར་བཞག་ནས་རིག་པ་གསལ་དྭངས་ཀྱི་ངང་ནས་འཆར་སྒོ་གཅིག་འགྱུ་བ་ན། རང་གི་སེམས་ཉིད་རིག་པའི་འཆར་སྒོ་འདི་དང་པོར་སྐྱེས་སམ། སྐྱེས་ན་གང་ནས་སྐྱེས། བར་དུ་གནས་སམ། གནས་ན་གང་དུ་གནས། ཐ་མར་འགག་གམ། འགག་ན་གང་དུ་འགག ཁ་དོག་ཅི་འདྲ། དབྱིབས་ཀྱང་ཅི་འདྲ་བར་སེམས་ཀྱིས་སེམས་ལ་ཅེར་གྱིས་བལྟས། མ་སྐྱེས་རིག་པའི་གཤིས་ལ་བློ་གྲོས་ཀྱིས་དཔྱད་པས། རྒྱུ་རྐྱེན་གྱིས་མ་བསྐྱེད། ཕྱི་ན་མི་གནས། ནང་ན་མི་གནས། བེམ་ཤེས་ཀྱི་ཆོས་གང་དུ་ཡང་མ་གྲུབ། སྐྱེ་འགག་གནས་གསུམ་དང་བྲལ། དངོས་པོ་དང་དངོས་མེད་དུ་མ་དམིགས། ཡོད་མེད་རྟག་ཆད་མཐའ་ལས་གྲོལ་བར་ངེས་ཤེས་ཐོབ། ཅི་ཡང་མ་རྙེད། གང་ཡང་བྱེད་མ་ཤེས་པ་དེ་གའི་ངང་ལ་ཅམ་མེ་ལིང་ངེར་འཇོག་པ་དེ་ལས་བྱ་རྒྱུ་གཞན་མེད། དེའི་རྩ་བ་ཆོད་པས་བྱ་རྩོལ་དང་བྲལ་བར་འགྱུར་རོ། །
གཉེན་པོ་ཉིད་ཀྱང་རང་སར་གྲོལ་བ་ནི།
རྣལ་འབྱོར་བསྒོམ། གསོལ་བ་བཏབ། མཉམ་པར་བཞག །རིག་པ་གསལ་དྭངས་ངར་དང་བཅས་པ་ན། སེམས་ཀྱིས་སེམས་ལ་ལྟ་བར་བྱད་པ་རྟོག་མེད་དུ་མཉམ་པར་འཇོག་པར་བྱེད་པ་པོའི་མཁན་པོ་ཁོ་ཉིད་ལ་ཤེས་རབ་ཀྱི་མིག་གིས་ཅེ་རེ་ལྟོས་དང༌། ལྟ་མཁན་འཇོག་མཁན་ཉིད་ལ་དམིགས་པས་གཉེན་པོ་ཉིད་ཀྱང་རང་སར་གྲོལ། བློ་ཡི་ཡུལ་ལས་འདས་པས་བལྟ་བྱ་ལྟ་བྱེད། འཇོག་བྱ་འཇོག་བྱེད། དཔྱད་བྱ་དཔྱོད་བྱེད་མ་དམིགས་པར་ཁྲེས་སེ་བྱར་མེད་དུ་ལུས་པས་སྤང་གཉེན་རང་ཞི། སྨྲ་བསམ་བརྗོད་པ་ལས་འདས་པ་དེ་གའི་ངང་དུ་བཏང་བཞག་མེད་པར་གློད་ལ་བཞག །དེས་ནི་འཁོར་བ་སྤོང་འདོད། མྱང་འདས་ཐོབ་འདོད། གཅིག་དང་དུ་མ། ཡོད་མེད་ལ་སོགས་པ་གཉིས་འཛིན་གྱི་སྒྲོ་འདོགས་ཐམས་ཅད་བཅད་ནས་ཐེ་ཚོམ་ལས་གྲོལ་བར་བྱའོ། །
བསྒོམ་པས་ཉམས་སུ་ལེན་པ་ནི།
སྔར་ལྟར་བླ་མ་དཀོན་མཆོག་གི་རྣལ་འབྱོར་བསྒོམས་ཏེ། དངོས་འཛིན་འཁྲུལ་པ་ཞིག་པར་བྱིན་གྱིས་བརླབ་ཏུ་གསོལ། ཞི་གནས་ཏིང་འཛིན་བརྟན་པར་བྱིན་བྱིན་གྱིས་བརླབ་ཏུ་གསོལ། ལྷུན་གྲུབ་འོད་གསལ་འཆར་བར་བྱིན་གྱིས་བརླབ་ཏུ་གསོལ། གཟུངས་དང་རྣམ་ཐར་ཐོབ་པར་བྱིན་གྱིས་བརླབ་ཏུ་གསོལ། མངོན་ཤེས་ཐོགས་པ་མེད་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། མོས་གུས་ཀྱིས་ཡིད་བརླན་པས། བྱིན་རླབས་ཀྱི་ཡེ་ཤེས་ཕེབས་པ་ན་བླ་མ་རང་ལ་བསྟིམ། ལུས་གནད་གཡོ་བ་མེད་པར་བཅིངས། གང་ལ་ཡང་གཟའ་གཏད་མེད་པས་མི་བསྒོམ། གཉིས་འཛིན་མཚན་མ་བྲལ་བས་མ་ཡེངས་པར་རྩེ་གཅིག་ཏུ་མཉམ་པར་བཞག །རྟོག་པ་འཕྲོ་ན་དེ་མི་སྤང༌། མི་བསྒྱུར། དེ་གའི་སྟེང་དུ་ཨ་ནན་བྱས་ནས་མཉམ་པར་བཞག །ད་དུང་རྟོག་པ་འཕྲོ་ན་རྣམ་དཔྱོད་ཀྱི་ཤེས་རབ་ཟབ་མོའི་ལྟ་བས་སྤྲོས་པ་བཅད། གནས་ལུགས་ཇི་བཞིན་ཉིད་མངོན་སུམ་དུ་རྗེན་ཅེར་བའི་ལྷག་མཐོང་གིས་ངེས་ཤེས་བསྐྱེད་ལ། ངེས་པ་བློ་དང་བྲལ་བའི་ངང་དུ་མཉམ་པར་བཞག་པར་བྱའོ། །
བདུན་པོ་སེམས་བྱུང་རྟོག་པ་ཡིན་པས་སྤང་པ་ནི།
རྣལ་འབྱོར་བསྒོམ། གསོལ་བ་བཏབ། བླ་མ་རང་ལ་བསྟིམ། རྣམ་ཤེས་ཚོགས་དྲུག་ཉོན་ཡིད་དང་བདུན་གྱི་ངོར་གཟུགས་སྒྲ་དྲི་རོ་ལ་སོགས་ཡུལ་བདུན་ཤར་ན། གང་ཤར་ཤར། ཅི་དྲན་དྲན་དེ་གའི་སྟེང་དུ་ཙན་ནེ་བཟོ་བཅོས་མེད་པར་འཇོག་པ་ལས་ཐབས་གཞན་མི་བསྟེན། མི་གནས་པར་སླར་ཡང་རྟོག་ན་ཡུལ་འཛིན་གྱི་ཤེས་པ་གང་ནས་བྱུང༌། གང་ན་གནས། དེ་ཡིས་ཡུལ་ཇི་ལྟར་འཛིན། ཡུལ་ཡུལ་ཅན་གཅིག་གམ་ཐ་དད་དཔྱད་པས་དཔྱོད་མཁན་གྱི་མཁན་པོ་སྟོར། དཔྱད་བྱའི་ཡུལ་མ་དམིགས། སྤྲིན་དང་ཁུག་རྣ་ནམ་མཁའ་ལས་འོང་ཞིང་ནམ་མཁའ་ལ་ཐིམ་པ་ལྟར། ཡུལ་ཡུལ་ཅན་སྣ་ཚོགས་པའི་སྣང་བ་འདི་ཡང་ཆོས་ཀྱི་དབྱིངས་ལས་འོང་ཞིང་ཆོས་ཀྱི་དབྱིངས་སུ་ཐིམ་པ། སྣང་དུས་ཉིད་ནས་གྲུབ་པ་མེད་པ། གཉིས་འཛིན་ལས་གྲོལ་བ། བློ་མཐའ་ཞིག་པའི་ངག་ལ་མཉམ་པར་བཞག་གོ །
ལམ་གྱི་ངོ་བོ་ཀུན་གཞིའི་ངང་དུ་བཞག་པ་ནི།
རྣལ་འབྱོར་བསྒོམ། གསོལ་བ་གདབ། ཐབས་མོས་གུས་སྙིང་རྗེ་དམིགས་པའི་སྒྱུར་ཁ། ཤེས་རབ་ཆོས་ཐམས་ཅད་མཐའ་བརྒྱད་རང་གྲོལ་དུ་ཤེས་པའི་ཐབས་ཤེས་ཟུང་དུ་འབྲེལ་བ། ལྟ་སྒོམ་སྤྱོད་པས་ཅི་ལྟར་ཉམས་སུ་ལེན་ཀྱང་ཀུན་གཞིའི་ཆོས་དབྱིངས་ཇི་བཞིན་ཉིད་ཀྱི་ངང་དུ་དེ་བཞིན་ཉིད་དམིགས་མེད་རྗེན་པ། སྤྲོས་མེད་ལྷུག་པ། བྱར་མེད་གཉུག་མ། མཚན་མེད་ཞེན་མེད། བཅོས་བསླད་གང་ཡང་མེད་པ་དྲན་མེད་ཡེངས་མེད་སྒོམ་མེད་དུ་མཉམ་པར་བཞག །དེ་ལྟར་བཞག་པས་གནས་འགྱུའི་བར་ལག་འགྱེལ། གང་བྱུང་གྲོགས་སུ་ཤར། ཡིད་ཆེས་གཏིང་ནས་སྐྱེས། འཛིན་པའི་དྲི་མ་དག །ངེས་པ་བློ་དང་བྲལ། རང་བྱུང་རང་ཤར་རང་གྲོལ། དེ་ལྟར་ཞི་ལྷག་གཅིག་ཏུ་འདྲེས་པ་ལ་མི་གཡོ་རྩེ་གཅིག་ཏུ་མཉམ་པརབཞག་པར་བྱའོ། །
ཐུན་མཚམས་སྒྱུ་མའི་སྐྱེས་བུར་བྱ་བ་ནི།
མཉམ་གཞག་དེ་ལས་ལངས་ནས་འགྲོ་འཆག་ཉལ་འདུག ཟ་འཐུང་བགོ་བ། ཕྱག་དང་བསྐོར་བ། ཁ་ཏོན་བཟླས་བརྗོད་ལ་སོགས་སྤྱོད་ལམ་གང་དང་ཅི་ལ་འཇུག་ཀྱང་བླ་མའི་མོས་གུས་དུང་ངེ་བའི་ངང་ནས་དྲན་པ་དང་ཤེས་བཞིན་བག་ཡོད་མ་ཉམས་པས། མཉམ་གཞག་གི་ལྟ་བའི་ངར། སྒོམ་པའི་རྩི་མ་ཤོར་བར་གླང་པོ་ཆེ་ཆང་གིས་མྱོས་པའི་བརྟུལ་ཞུགས་བཞིན་མཐོང་ཐོས་དྲན་རེག་ཡུལ་སྣང་ཐམས་ཅད་ལ་སྣང་མོད། སྣང་ཡང་བདེན་པར་མི་འཛིན། གང་ལ་ཡང་ཆེད་འཛིན་མེད་པར་ཧད་དེ་ཕྱད་དེ། སྣང་བ་བུན་ལང་ངེ༌། རྐྱེན་ངན་གང་བྱུང་ཡང་མེ་ལྕེ་དྲག་པོ་དང་རྩྭ་སྐམ་པོ་འཕྲད་པ་ལྟར་ལྟ་སྒོམ་སྤྱོད་པའི་གྲོགས་སུ་ཇི་བཞིན་ཉིད་རྟོགས་ཀྱི། མེ་འབར། གཟུགས་སྒྲ་དྲི་རོ་རེག་བྱ་ལ་སོགས་པ་ཕྱི་ནང་གི་ཡུལ་སྣང་ཅི་ཤར་ཡང་རྨི་ལམ་གྱི་ནང་དུ་རྨི་ལམ་ཉིད་དུ་ཤེས་པ། སྒྱུ་མ་མཁན་ལ་སྒྱུ་མའི་ལྟད་མོ། །རབ་རིབ་ཏུ་ཤེས་བཞིན་པ་ཉིད་ལ་སྐྲ་ཤད་ཀྱི་འཁོར་ལོར་སྣང་ཡང་སྣང་དུས་ཉིད་ནས་གྲུབ་པ་མེད་པར་ཤེས་པ་བཞིན་དགག་སྒྲུབ་དང་བྲལ་བ། གཟུང་འཛིན་མཚན་མའི་སྒྲོག་ལས་གྲོལ་བར་ལམ་དུ་འཁྱེར། སྣང་ཙམ་མ་འགག་ཙམ་དུ་སྡིག་དང་ལྟུང་བ་མཐའ་དག་སྤང༌། བསླབ་གསུམ་རྣམ་པར་དག་པ་བསྲུང༌། དཀོན་མཆོག་མཆོད་པ་ལ་སོགས་ཆོས་སྤྱོད་༼ཇི་སྐད་དུ། ཡི་གེ་འདྲི་མཆོད་སྦྱིན་པ་དང༌། །ཉན་དང་ཀློག་དང་འཛིན་པ་དང༌། །འཆད་དང་ཁ་ཏོན་བྱེད་པ་དང༌། །དེ་སེམས་པ་དང་སྒོམ་པའོ། །ཞེས་སོ། །མཆན།༽ བཅུ་ལ་དལ་མེད་དུ་འཇུག །འཁོར་གསུམ་ཡོངས་སུ་དག་པའི་ཤེས་རབ་ཀྱིས་དགེ་བ་བྱང་ཆུབ་ཆེན་པོར་བསྔོ། །ལས་རྒྱུ་འབྲས་ལ་ཡིད་ཆེས་ཁྱད་པར་ཅན་བསྐྱེད། དུས་རྟག་པར་བླ་མ་སངས་རྒྱས་སུ་མཐོང༌། བཀའ་དྲིན་དྲན་པས་མོས་གུས་དུང་དུང༌། སེམས་ཅན་ཕ་མར་ཤེས་པས་ཕ་མ་འཁྲུལ་པའི་དབང་དུ་སོང་པ་ལ་སྙིང་རྗེ་ཀམ་ཀམ། མཆི་མ་འཁྲུགས་འཁྲུགས། མཉམ་གཞག་ཏུ་སྤྲོས་མེད་ཀྱི་རང་ངོ་རྗེན་རྗེན། རྗེས་ཐོབ་ཏུ་སྣང་བ་གཏན་མེད་དུ་ཕྱམ་ཕྱམ། སྒྱུ་མ་རྨི་ལམ་གྱི་ངང་ནས་བསོད་ནམས་ཀྱི་ཚོགས་རྒྱ་ཆེར་བསགས། ལྟ་བས་སྤྲོས་པ་བཅད། སྒོམ་པས་མཉམ་པར་བཞག །སྤྱོད་པས་སྣང་ཐོག་ཏུ་རྩལ་སྦྱངས་པས། ཅི་ལྟར་སྣང་ཡང་བདེན་དངོས་དང་བྲལ་བ། རྐྱེན་ངན་གང་གིས་ཀྱང་བརྫི་བ་མེད་པ། རང་འདོད་ཐམས་ཅད་ཕུགས་ནས་ཟད་པ། བྱས་ལོ་རློམ་སེམས་ཁོང་ཡུས་སྟོར་བ། གང་བྱུང་ཆོག་པ་ཅི་བྱས་བདེ་བ། རྗེ་ལ་མོས་གུས་དུང་དུང་སྐྱེ་བ། འགྲོ་ལ་བཟོད་མེད་ལྷང་ལྷང་བརྩེ་བ། ཀུན་ལ་དག་སྣང་ཕྱོགས་མེད་འབྱོངས་པ། དེ་ལ་བརྩོན་པས་གཅིག་ཏུ་འཇུག་པ། ཤེས་རབ་ཟབ་མོའི་ཆོས་དོན་རིག་པ། ཤེས་བྱའི་གནས་ལ་བློ་གྲོས་རྒྱས་པ། རྣམ་རྟོག་ཆུང་ལ་གཙང་སྦྲ་ཆེ་བ། རྒྱུ་འབྲས་བསླུ་མེད་ཡིད་ཆེས་ཐོབ་པ། བླང་དོར་ཚུལ་བཞིན་ཞིབ་མོར་སྤྱོད་པ་ན་སྟོང་ཉིད་སྙིང་རྗེའི་སྙིང་པོ་ཅན་གཤའ་མར་རྒྱུད་ལ་སྐྱེས་པའི་དྲོད་ཚད་ཡིན། དེ་ཙ་ན་བླ་མའི་བྱིན་རླབས་ཞུགས་པ་ཡིན་པས། འཁོར་བས་ཡིད་འབྱུང༌། ཚེའདི་བློ་ཡིས་ཐོངས། ཅི་བྱས་ཆོས་སུ་འགྲོ། རང་གཞན་གྱི་དོན་གཉིས་འགྲུབ་པ་ཡིན་པས། བཤད་པ་དང་ལག་ལེན་ཨེ་འཛོལ། གང་ཟག་དང་ཆོས་གཉིས་ཨེ་འདྲེས། བརྟག་གིན་དཔྱད་ཀྱིན་ཅི་ནས་ཀྱང་རང་གིས་རང་མ་བསླུས་པ། སེམས་ཅན་ལ་སྙིང་རིང་མ་ཤོར་བ། སངས་རྒྱས་དང་བྱང་ཆུབ་སེམས་དཔའི་ཐུགས་ཀྱིས་མ་ཁྲེལ་བ། བཀའ་བརྒྱུད་རིན་པོ་ཆེའི་ཞབས་འདྲེན་དུ་མ་སོང་བ་ལ་ཡུངས་མར་གྱིས་བཀང་བའི་སྣོད་བསྐུར་པ་པོ་ན་གསོད་བསྡིགས་བྱས་པ་བཞིན་དུ་འབད་པར་བྱ། སྒྲིམ་པར་བྱའོ། །
དེ་ནས་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ལ།
དང་པོར་སྙིང་རྗེ་བསྒོམ་པ་ལས། སྐྱེ་སླ་བ་ལ་བསྒོམ་པ་ནི། རང་རེའི་དལ་འབྱོར་གྱི་ལུས་སྐྱོན་མེད་པ་འདི་སྐྱེད་པར་བྱེད་པའི་རྩ་བའི་མ་ཡི་འཁོར་མེད་ཀྱི་དྲིན་ལ་ལེགས་པར་བསམ། དེ་བསམ་པའི་ཚུལ་ཡང༌། རང་ཉིད་བར་དོར་ཡིད་ཀྱི་ལུས་ཤིང་བལ་ལྟ་བུར་ལས་ཀྱི་རླུང་དྲག་པོས་དབང་མེད་དུ་བདས། སྡུག་བསྔལ་ཆེན་པོས་བཏབ། རང་དབང་མེད་པར་ཕྱོགས་མེད་དུ་འཁྱམས་པ་དེ་ལས་མངལ་དུ་བཟུང༌། བར་དོའི་འཇིགས་པ་ལས་ཐར་བར་བྱས། མངལ་དུ་ཟླ་དགུ་ངོ་བཅུ་གནས་པའི་རིང་ཡང༌། མའི་ལུས་མི་བདེ་རྒྱུ་འདི་ལྟ་བུ་ཡིན་པར་ཤེས་བཞིན་དུ་བུ་འདི་གཟུགས་མཛེས་པ། དབང་པོ་ཚང་བ། ལྟ་ན་སྡུག་པ། སྐྱོན་མེད་པར་བཙའ་བར་གྱུར་ཅིག ཅེས་ཡིད་ལ་བྱེད། སྨོན་ལམ་འདེབས། མངལ་ན་གནས་པའི་བུའི་བྱེད་ལས་ཀྱི་སྡུག་བསྔལ་རི་བོའི་ཁུར་ལས་ལྗིད་ན་ཡང༌། དེ་དག་བཟོད་པས་བུ་ལ་གནོད་པའི་ལས་རྣམས་ཀུན་ཏུ་བསྲུང༌། ནམ་ཞིག་བཙའ་བའི་དུས་ལ་བབས་པ་ན་ཡན་ལག་དང་ཉིང་ལག་གི་ཚིགས་རྣམས་སོ་སོར་བྱེ་བ་སྙམ་བྱེད། ལུས་ལ་མི་ན་བ་དང་མི་ཚ་བའི་ཀོར་ལེ་ཅུང་ཟད་མེད། སྟྭ་གྲིས་གཤགས་པ་བཞིན་དུ་སྡུག་བསྔལ་ཀྱང་བདག་གི་བུ་འདི་གནོད་པ་མེད་པར་བདེ་བར་བཙའ་བར་གྱུར་ཅིག་གོ་སྙམ་དུ་བསམ་པ་འབའ་ཞིག་ཡིད་ལ་བྱེད་པ་ལས་རང་གི་སྡུག་བསྔལ་ལ་ཇི་མི་སྙམ། བཙས་ནས་རིམ་གྲོ་སྲུང་ཆོག་བརྩོན་པས་སྒྲུབ། སྣབས་ལུད་ཁས་ཕྱིས། མི་གཙང་བ་ལག་པས་ཕྱགས། ཟས་ལྕེས་སྙོད། རང་གི་ནུ་ཞོས་གསོས་ནས་བསྐྱེད་བསྲིངས་པས། ལུས་ཤའུ་ལས་བསྲན་ཆུང༌། ཉམས་སྟོབས་འབུ་ལས་ཞན། ངག་ཨང་ངེའི་ང་རོ་འབྱིན་པ་ལས་སྨྲ་མི་ཤེས་པ་དེ། རེ་ཞིག་ན་རྒྱག་ཤེས་ན། མ་དགའ་ཞིང་རངས། ཁྲོས་ན་འཛུམ་གྱིས་བསུ། དེ་ལྟར་རང་ལས་གཅེས་པར་འབད་པ་དཔག་ཏུ་མེད་པས་བསྐྱངས་པས་རྙེད་དཀའི་དལ་འབྱོར་ནར་སོན། ལུས་ཀྱི་སྟོབས་རྒྱས། སེམས་ཀྱི་དྲན་པ་རྙེད། དགེ་བའི་བཤེས་གཉེན་དང་མཇལ། སངས་རྒྱས་ཀྱི་བསྟན་པ་ལ་ཞུགས། སྡོམ་པ་ཡང་དག་པར་བསྡམས། དམ་པའི་ཆོས་རིན་པོ་ཆེ་བྱར་ཡོད་པ་འདི་མ་ཡི་སྐུ་དྲིན་མ་ཡིན་པ་གཞན་སུ་ཞིག་གིས་བྱས། དཔག་མེད་དྲིན་གྱིས་བསྐྱངས་པའི་མ་དྲིན་ཅན་མ་དེ་ཤི་གསོན་གང་ཡིན་ཀྱང་མདུན་དུ་གསལ་པོར་དམིགས་ནས། དྲིན་ཅན་མ་ཁྱོད་ཀྱིས་བུའི་དོན་དུ་སེར་སྣ་འཇུར་གེགས་མི་དགེ་བ་སྣ་ཚོགས་ཤིག་བྱས་ནས། གསོན་པོར་ཡོད་ན་ད་ལྟའང་ལུས་ལ་ངལ་དུབ། སེམས་ལ་སྡུག་བསྔལ་མང་པོས་བུའི་བསམ་པ་མ་ཡིན་པར་རང་ལ་ཅིར་ཡང་མི་བསམ་པས་མ་སྙིང་རེ་རྗེ། མ་ཤི་ནས་ངན་སོང་གསུམ་དུ་ལྟུང་དུ་ཉེ། དེར་སོང་ན་སྡུག་བསྔལ་དེ་དང་དེ་འདྲ། ཨ་སྙིང་རྗེ་ཆེ་བསམ་པས། མ་ལ་སྲི་ཞུ་ཇི་ལྟར་བྱེད་ཅེ་ན། གུས་པའི་སེམས་ཀྱིས་གཏམ་སྙན་པར་སྨྲ། རང་ལ་ཡོད་དམ་མེད་པ་བཙལ་ནས་ཀྱང་ཞིམ་དགུའི་ཟས་སྐོམ། དྲོ་ལ་ཡང་ཞིང་འཇམ་པའི་གོས་ཀྱི་བསྙེན་བཀུར། ཅི་ལྟར་འོས་པའི་སྡོམ་པ་འཛིན་དུ་འཇུག་པ་སྤང་བ་དང་དགེ་བའི་ལས་ལ་སྦྱར། དེ་བཞིན་དུ་སེམས་ཅན་ཐམས་ཅད་ལའང་ཕ་མར་ཤེས་པས་སྙིང་རྗེ་བསྒོམ། དངོས་སུ་ཅི་ཕན་ཅི་བསོད་ཀྱིས་ཕན་གདགས་པའི་དགེ་བ་ལ་འོགད། གལ་ཏེ་མ་དེ་ཤི་ནས་མེད་ན། ངའི་མ་དེ་ཐོག་མ་མེད་པའི་དུས་ནས་བུའི་དོན་དུ་སྡིག་སྡུག་གཏམ་ངན་དུ་མ་ཞིག་བྱས། ད་ལྟ་ངན་སོང་གསུམ་པོ་གང་རུང་ཞིག་ན་ཡོད་པར་གོར་མ་ཆག །དེ་དག་གསུམ་ན་ནི་སྡུག་བསྔལ་དེ་དང་དེ་ལྟ་བུ་ཡོད། ཀྱེ་མ་ཀྱི་ཧུད། སྙིང་རེ་རྗེ་བསམ་དུ་མཆི་མ་འབྲུབ་བཞིན་པས། སྐྱབས་གནས་རྣམས་བདག་དང་མར་བཅས་གནས་པའི་སྟེང་གི་ནམ་མཁར་བསྒོམ། ལུས་ལོངས་སྤྱོད་དངོས་འབྱོར་ཡིད་ཀྱིས་སྤྲུལ་པའི་མཆོད་པ་རྣམས་མའི་དོན་དུ་ཕུལ་ནས། ངག་ཏུ། སྐྱབས་གནས་དཀོན་མཆོག་གསུམ་པོ། །རྗེ་བཙུན་དཔལ་ལྡན་བླ་མ། དྲིན་ཅན་ང་ཡི་མ་རྣམས། འཁོར་བའི་ཆུ་བོས་ཁྱེར་རོ། །ངན་སོང་གནས་སུ་ལྷུང་ངོ༌། །སྡུག་བསྔལ་རྦ་ལས་གཡེངས་སོ། །ཐར་མེད་ཀློང་དུ་ཚུད་དོ། །མྱུར་དུ་ར་མདའ་མཛོདཅིག།མཁྱེན་པའི་སྤྱན་གྱིས་གཟིགས་ཤིག །ཐུགས་རྗེའི་ཕྱག་གིས་ཟུངས་ཤིག །ཅེས་མ་ལག་ཞ་མའི་བུ་ཆུས་ཁྱེར་བ་ན་ར་མདའ་ཟློག་པའི་འདུ་ཤེས་དྲག་པོ་བཞིན། དྲིན་གྱིས་བསྐྱངས་ཚུལ་བསམ་གྱིན་སྙིང་རྗེ་བསྒོམ། གསོལ་བ་གདབ། སྡུག་བསྔལ་མྱོང་ཚུལ་བསམ་གྱིན་སྙིང་རྗེ་བསྒོམ། གསོལ་བ་གདབ། རང་ལ་ཁྲེལ་བདས་བྱ་ཡིན། སྙིང་རྗེ་བསྒོམ། གསོལ་བ་གདབ། དེ་ལྟར་བྱས་པས་ལུས་ཚུགས་མེད་འདར་ཞིང་གཡོ། ངག་ཚུགས་མེད་ང་རོར་འབོད། སེམས་ཚུགས་མེད་སྙིང་རྗེས་རྒྱུད་དཀྲུགས་ནས་རང་དབང་མེད་པར་མཆི་མ་འབྲུབ་བཞིན། མ་རྒན་དྲིན་ཅན་འདི་པ་ངན་སོང་གི་སྡུག་བསྔལ་ད་ཅི་ལྟར་བཟོད་དེ། མཐོ་རིས་ན་ཡང་བདེ་བ་ཡོད་པ་མ་ཡིན་པས་འདི་འཁོར་བ་མཐའ་དག་གི་སྡུག་བསྔལ་ལས་ཐར་ནས། དེའི་ཚབ་ཏུ་བདག་གིས་ངན་སོང་གི་ངན་སོང་སྡུག་བསྔལ་བསྐལ་བར་མྱོང་ཡང་སྒུར་ནུས་གོ་བཅད། ནམ་མཁའ་ཇི་སྲིད་གནས་ཀྱི་བར་དུ་འཁོར་བས་གནས་ཀྱང་བཟོད་སྙམ་པའི་སྙིང་རྗེ་དང་དད་གུས་ཐུན་མོང་མ་ཡིན་པས། སྙིང་ལ་ཆེར་གཟེར་བ་དེའི་བརྣག་པ་ཆེན་པོས་ལུས་ངལ་ཆེས། སེམས་དས་ཆད། ངག་དངངས་ཤིང་སྨྲ་བར་མི་ནུས་པར་གྱུར་བ་ན་ང་ལ་ནི་བསམ་རྒྱུ་མ་རྒན་སེམས་ཅན་ལས་མེད། རེ་ས་བླ་མ་དཀོན་མཆོག་ལས་མེད། ཁྱེད་ལ་ནི་མཁྱེན་པའི་ཐུགས་རྗེ་ཡོད། སྐྱོབ་པའི་ནུས་པ་ཡོད་བསམ་པའི་བློས་མ་རྒན་སྐྱབས་མེད་རྣམས་ལ་ཅི་མཛད་ཁྱེད་མཁྱེན་ཞེས་ལིང་གིས་གཏད། རང་ཉིད་མོས་གུས་དང་སྙིང་རྗེའི་ངད་མ་ཡལ་བར་ལྷོད་དེ་ཤིག་གི། གང་དུ་ཡང་མི་བསྒོམ། མ་ཡེངས་བར་སྤྲོས་མེད་ཀྱི་ངང་དུ་རང་ལུགས་སུ་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་རྩ་བའི་མ་འདིས་དྲིན་གྱིས་བསྐྱངས་པ་གཅིག་པུར་མ་ཟད་ཀྱི། བདག་ཐོག་མ་མེད་པ་ནས་འཁོར་བར་འཁོར་བ་ན། སེམས་ཅན་གཅིག་གིས་མར་བྱས་ཏེ། འཁོར་མེད་ཀྱི་དྲིན་གྱིས་བསྐྱངས་པའི་ལན་གྲངས་ཀྱང་ས་གཞི་ཆེན་པོ་རྒྱ་ཤུག་གི་ཚི་གུའི་རིལ་བུ་ཙམ་བྱས་པ་དེས་ཀྱང་བགྲང་བར་མི་ནུས། ངའི་དྲིན་ཅན་མ་འགྲོ་བ་སེམས་ཅན་འདི་རྣམས་འཁོར་བ་དང་ངན་སོང་དུ་བཟོད་མེད་ཀྱི་སྡུག་བསྔལ་ཆེན་པོས་བཏབ། མི་འདོད་པ་དུ་མ་ཐོག་ཏུ་བབས་པ་ཨེ་མ་སྙིང་རེ་རྗེ། དེ་དག་སྡུག་བསྔལ་དང་བྲལ་ན་ཅི་མ་རུང༌། དེ་དང་དེའི་ཚབ་ཏུ་བདག་སྡུག་བསྔལ་གྱིས་མནར་ན་གོ་བཅད་སྙམ་པས། དང་པོ་ཕ་དང་ཉེ་དུ་མཛའ་བཤེས། དེ་ནས་རིམ་པ་བཞིན་གྲོང་པ་ཡུལ་མི། དེ་བཞིན་དུ་རིས་མཐུན་འཛམ་བུ་གླིང་བའི་མི། གླིང་གཞན་ན་གནས་པའི་མིའི་འགྲོ་བ་ཇི་སྙེད་པ། དེ་ནས་ལྷ་མ་ཡིན་དང༌། འདོད་ལྷ་རིས་དྲུག་འགྱུར་བའི་སྡུག་བསྔལ་ཅན། གཟུགས་ཁམས་བསམ་གཏན་བཞི། གཟུགས་མེད་སྐྱེ་མཆེད་མུ་བཞི་སྟེ་སྲིད་རྩེའི་བར་ཁྱབ་པ་འདུ་བྱེད་ཀྱི་སྡུག་བསྔལ་ཅན། དུད་འགྲོ་དམྱལ་བ་ཡི་དྭགས་ཏེ་སྡུག་བསྔལ་གྱི་སྡུག་བསྔལ་ཅན། དེ་རེ་རེ་བཞིན་རྩ་བའི་མ་ལས་ལྷག་པའི་དྲིན་གྱིས་ལན་གྲངས་བསམ་གྱིས་མི་ཁྱབ་པར་བསྐྱངས་པ་ལ་བསམ། དེ་ལྟར་སྡུག་བསྔལ་བཟོད་བླགས་མེད་པ་རང་གི་བློ་ཐོག་ཏུ་བླངས་ནས་རྩ་བའི་མ་ལ་ཇི་བཞིན་དུ་སྡུག་བསྔལ་དང་བྲལ་འདོད་ཀྱི་སྙིང་རྗེ་དུང་དུང་པས། སྐྱབས་གནས་རྣམས་ལ་སྔར་བཞིན་གསོལ་བ་གདབ། དེའང་གླིང་བཞི་གླིང་ཕྲན་རེ་རེ་ཉི་ཟླ་ཁོར་ཡུག་གཅིག་གིས་བསྐོར་བ་དེ་སྟོང་ལ་སྟོང་སྤྱི་ཕུད། དེ་སྟོང་ལ་སྟོང་གཉིས་བར་མ། དེ་སྟོང་ལ་སྟོང་གསུམ། དེ་སྟོང་ལ་རབ་འབྱམས་ཀྱི་འཇིག་རྟེན། དེ་སྟོང་ལ་རབ་འབྱམས་ཀྱི་རྒྱ་མཚོ། །དེ་སྟོང་ལ་རབ་འབྱམས་ཀྱི་རྒྱ་མཚོའི་སྙིང་པོ་མེ་ཏོག་དང་བཅས་པའི་འཇིག་རྟེན་གྱི་ཁམས་ཞེས་པ། དེ་ལྟ་བུ་ཕྱོགས་བཅུ་ཀུན་ཏུ་ཏིལ་ལམ་བྱེ་མའི་ཕུང་པོ་ཆེན་པོ་སྤུངས་པ་བཞིན་དུ་ནམ་མཁའི་ཁམས་ལ་མཐའ་དབུས་མེད་པ་བཞིན་ཕྱོགས་དང་ཕྱོགས་མཚམས་མུ་མེད་པ་དེ་དག་གིས་མནར་མེད་ནས་སྲིད་རྩེའི་བར་གྱི་ནམ་མཁའི་མཐས་ཁྱབ་པའི་ལུས་ཅན་ཐམས་ཅད། མ་ཡིན་པ། དྲིན་ཆེ་བ། ལན་གྲངས་བསམ་གྱིས་མི་ཁྱབ་པར་བསྐྱངས་པས། དེ་དག་གི་སྡུག་བསྔལ་ལ་བསམས་ནས། གང་ལ་སེམས་བརྩེ་བ་ཉེ་རིམ་ནས་སམ། སྡུག་བསྔལ་རིམ་ནས་ཅི་ལྟར་རིགས་ཤིང་སེམས་ལ་འབབ་པ་བཞིན། རྩ་བའི་མ་ལ་ཇི་ལྟ་བ་བཞིན་བཟོད་མེད་ཀྱི་སྙིང་རྗེ་བསྒོམ། གསོལ་བ་གདབ། དེ་དག་སྡུག་བསྔལ་དང་བྲལ་ན་བདག་གི་མ་རེ་རེའི་ཕྱིར་ཡང་མནར་མེད་ཀྱི་སྡུག་བསྔལ་ཡང་བཟོད་དོ། །དེ་ལྟར་གྱུར་ན་གོ་བཅད་སྙམ་པའི་སྙིང་རྗེའི་བརྣག་པ་ཆེན་པོ་འཆར་བར་བྱའོ། །
སྐྱེ་དཀའ་བ་ལ་དམིགས་སུ་བཀར་ནས་སྙིང་རྗེ་བསྒོམ་པ་ནི།
རང་རེ་ལ་ཉེས་པ་ཅི་ཡང་མེད་ཀྱང་གཞན་གྱི་ལུས་ཀྱིས་བརྡེག་འཚོག །ངག་གིས་ཕྱར་ཀ། སེམས་ཀྱིས་ཞེ་སྡང་ཕྲག་དོག་ངན་སེམས་དངོས་སམ་བརྒྱུད་ནས་བྱེད་པའམ། ཕ་མའི་དུས་ནས་འགྲན་ཟླར་གྱུར་པ་སྔོན་གྱི་མ་ཁོ་ན་རྙིང་དྲག་པོ་ཡོད་པ་དང༌། ཡང་གཉེན་བཤེས་མཐུན་གྲོགས་བྲན་གཡོག་ལ་སོགས་ལ་ཤ་ཚ་སྙིང་ཉེའི་དྲིན་གྱིས་བསྐྱངས་བསྐྱངས་ཀྱང༌། དེས་དྲིན་ལན་ལོག་པར་བཙལ་ནས་གནོད་པའི་ལས་བྱས་པ་དང༌། འགའ་ཞིག་གིས་ཚེ་འདིར་གནོད་པ་ཅི་ཡང་མ་བྱས་ཀྱང་སྔོན་གྱི་ལས་ངན་པའི་ལྷག་མ་ཡོད་པའི་མཐུས་མཐོང་བ་ཙམ་གྱིས་ཡིད་དུ་མི་སྡུག་པའི་སྡང་སེམས་སྐྱེ་བ་དང༌། རང་དང་མཉམ་ཞིང་འགྲན་དོ་བྱེད་པ་དེ་ཐོས་ན་ཕྲག་དོག་པས་ཡིད་མི་དགའ། ཉེས་ན་དགའ་བས་ཡི་རང་སྐྱེ་བ་ལ་སོགས་པ་དེ་འདྲ་བ་རྣམས་ལ་ཤིང་འཁྱོགས་པོ་བསྲང་བ་བཞིན་ལྷག་པར་སྙིང་རྗེ་ཆེར་བསྐྱེད་ནས་འཛུམ་པའི་མདངས་བཟང་པོས་དངོས་སུ་ཕན་འདོགས། གནོད་པ་ལས་བསྐྱབ། བསམ་པས་བདེ་དགེ་ལ་འགོད་འདོད་ཀྱི་ལྷག་བསམ་བསྐྱེད་དགོས་ཏེ། སྐྱེས་བུ་འདི་དང་འདི་འདྲ་བ་བདག་གིས་ཡིད་དང་མི་མཐུན་པར་བྱེད་པ་འདི་རྣམས་ཀྱིས་སྔོན་ཆད་ལན་མང་པོ་ཕ་མར་བྱས། ཕན་ཚད་མེད་པ་བཏགས་ཀྱང་སྐྱེ་བ་འཕོས་པས་ངོ་མ་ཤེས། ད་ལྟ་གནོད་པ་བྱེད་པ་འདི་ཕན་བཏགས་པའི་ལན་བདག་གིས་འཇལ་བར་མ་ནུས་པའི་ལན་ཆགས་བསྙེགས་པ་ཡིན་པའམ། ཡང་ན་བདག་གིས་ཀྱང་གནོད་པའི་ལས་འདི་འདྲ་བ་བྱས་པས་བདག་ལའང་གནོད་པ་འདི་དག་འབྱུང་བར་རིགས། ད་ནི་ལ་ལ་རྨོངས་བས་གནོད་པ་བྱས། ལ་ལ་རྨོངས་པས་ཁྲོས་ན་གདོན་མི་ཟ་བར་ངན་སོང་ནས་ངན་སོང༌། འཁོར་བ་ནས་འཁོར་བ་ལས་ཐར་པ་ཐོབ་པའི་སྐབས་མ་མཆིས། གནོད་བྱེད་མེད་ན་བཟོད་པའང་ཅི་ལྟར་བསྒོམ། རང་གིས་ཤེས་ན་གནོད་བྱེད་འདི་དག་ཕན་བདེའི་སྦྱིན་བདག །དགེ་བའི་བཤེས་གཉེན་ཡིན། གཞན་འབྱོར་ལ་ཕྲག་དོག་པ་རྣམས་ལ་བྱང་ཆུབ་ཀྱི་སེམས་ལྟ་ག་ལ་ཡོད་སྙམ་དུ་བསམས་ནས། སྙིང་རྗེ་ཆེན་པོས་གནོད་བྱེད་དེ་དག་སྡུག་བསྔལ་ལས་བྲལ་འདོད་ཀྱི་ལྷག་པའི་བསམ་པ་ཚད་མེད་པ་བསྐྱེད་དེ། སྐྱབས་གནས་རྣམས་བསྒོམ། གནོད་བྱེད་ཀྱི་དོན་དུ་མཆོད་པས་མཆོད་ནས། ངག་ཏུ། སྐྱབས་གནས་རྣམས་ཀྱིས་དུས་འདིར་བསྐྱབ་ཏུ་གསོལ། །བདག་ནི་སྔོན་ཆད་བླུན་ཞིང་གཏི་མུག་པས། །མ་ལ་མནར་སེམས་གནོད་པ་གང་བྱས་པའི། །བསམ་སྦྱོར་ཐམས་ཅད་དེ་རིང་བཤགས་ཤིང་སྡོམ། །སླན་ཆད་གང་གིས་བདག་གི་སྲོག་ཕྲོག་ཀྱང༌། །གལ་ཏེ་དེ་ལ་གནོད་པའི་སེམས་འཆང་ན། །འཇིག་རྟེན་འདི་ན་བདག་ལས་ངན་པ་སུ། །རྒྱལ་བ་སྲས་བཅས་བདག་གིས་བསླུས་པ་ལགས། །གནོད་བྱེད་ལྟར་སྣང་བདག་གི་དྲིན་ཅན་མ། །འདི་ལ་བདག་ལས་ལྷག་པར་འཛིན་པའི་བློས། །ཚད་མེད་སྙིང་རྗེ་སྐྱེ་བར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ་པས། མོས་གུས་ཀྱི་ཡིད་ཚིམ། གནོད་བྱེད་ལ་ལྷག་པར་བརྩེ་བ་མི་བཟོད་པ་སྐྱེས་བ་ན། བླ་མ་རང་ལ་བསྟིམ། གདུག་པའི་མཚན་མ་ཉེ་བར་ཞི་བའི་སྟོང་ཉིད་སྙིང་རྗེའི་ཏིང་ངེ་འཛིན་ལ་མཉམ་པར་བཞག རྟོག་པ་འཕྲོ་ན་སྔར་ལྟར་གནོད་བྱེད་ལ་རྒྱུ་མཚན་དུ་མའི་སྒོ་ནས་ལྷག་པར་བརྩེ་བས་སྙིང་རྗེ་ཆེན་པོ་བསྒོམས་པས་སྙིང་རྗེའི་སེམས་རྒྱུད་ལ་སྐྱེས་བར་བྱའོ། །
ད་ནི་སྙིང་རྗེ་བོགས་འདོན་པ་ལ། ལུས་བཅོས་ཏེ་བོགས་འདོན་པ་ནི།
རང་ལ་མ་རྒན་སེམས་ཅན་རྣམས་ཀྱིས་བསྐོར་བ་ས་གཞི་གང་བའི་སྟེང་གི་ནམ་མཁར་བླ་མ་བརྒྱུད་པ་དང་བཅས་པ་ལ་སྐྱབས་གནས་ཀུན་གྱིས་བསྐོར་བ་ནམ་མཁའ་གང་བ་ལ་ལུས་ལོངས་སྤྱོད་མཆོད་པ་ཕུལ་ནས། སྐྱབས་གནས་རྣམས་ལ་བསམ་བཞིན་མོས་གུས་བསྐྱེད། མ་རྒན་འགྲོ་བ་ལ་བསམ་བཞིན་སྙིང་རྗེ་བསྐྱེད། དེ་ཡང་ལུས་ཅན་ཕ་མ་རྣམས་དྲིན་ཆེ་བ། ཉམ་ཐག་པ། སྡུག་བསྔལ་མྱོང་བ་ལ་བཟོད་མེད་ཀྱི་སྙིང་རྗེ་ཆེན་པོས་མྱ་ངན་གྱི་འདུག་སྟངས་སྐར་ཁུང་གསུམ་པ་ཅན་གོང་དུ་བསྟན་བའི་འཁྲུལ་འཁོར་ལྔ་སྒྱུར་གྱིན་སྒྱུར་གྱིན། ངག་ཏུ། མཁྱེན་བརྩེའི་བདག་ཉིད་སྐྱབས་གནས་དཀོན་མཆོག་རྣམས། །བདག་གི་མ་རྒན་འཁོར་བར་འཁྱམས་པ་རྣམས། །ཀུན་འབྱུང་ལས་ངན་རྒྱུད་ལ་འབད་པ་རྣམས། །སྡུག་བསྔལ་དུ་མའི་འབྲས་བུར་སྨིན་པ་རྣམས། །ཉམ་ཐག་སྨྲེ་བའི་ང་རོར་བཅས་པ་རྣམས། །གཟིགས་ཤིག་མཁྱེན་པའི་སྤྱན་གྱིས་རིང་ནས་གཟིགས། །ཟུང་ཞིག་ཐུགས་རྗེའི་ཕྱག་གིས་མྱུར་བར་ཟུངས། །ཞེས་ཡུས་འཆར་གྱིན། སྙིང་རྗེ་བསྒོམ་གྱིན་གསོལ་བ་འདབ། མོས་གུས་བྱེད་ཀྱིན་རང་མཚངས་འབྲུ་ཡིན་གསོལ་བ་གདབ། སྙིང་རྗེས་རྒྱུད་འཁུལ་བ་ན། མ་རྒན་སེམས་ཅན་རྣམས་མཐོར་བཏང་དམའ་བཏང་ཅི་མཛད་ཁྱེད་ཤེས་ཞེས་ལིང་གིས་གཏད། ཅི་མཛད་ཁྱེད་ཤེས་མགོ་བཅད་པང་སྒྱུར་བྱ། རང་ཉིད་ལས་ཟིན་པའི་སྐྱེས་བུ་བཞིན་སོས་ད་ལ་ཁོང་གློད། སྤྲོས་བྲལ་བྱར་མེད་ཀྱི་ངང་དུ་ལྷུག་པར་མཉམ་པར་བཞག །རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམས་ནས་གསོལ་བ་གདབ་པས། ཅི་ནས་ཀྱང་བཟོད་མེད་ཀྱི་སྙིང་རྗེ་སྙིང་ཐག་པ་ནས་སྐྱེ་བར་བྱའོ། །
དམིགས་བསལ་བསྒྱུར་ནས་སྙིང་རྗེའི་བོགས་འདོན་པ་ལམ་དང་མགྲིན་གཅིག་ཏུ་བྱས་ཏེ་གསོལ་བ་གདབ་པ་ནི། སྐྱབས་གནས་རྣམས་སྟེང་གི་ནམ་མཁར་བསྒོམས་པའི་སྤྱན་སྔར་བདག་དང་མ་རྒན་སེམས་ཅན་ཐམས་ཅད་པུས་བཙུགས་སམ་ཙོག་ཙོག་པོར་འདུག །ཐལ་མོ་སྙིང་གར་སྦྱར། མིག་གཉིས་འབྲུ་ཚུགས་སུ་ཅེར་རེ་ཞལ་གྱི་དཀྱིལ་འཁོར་ལ་ཆོག་མི་ཤེས་པར་ལྟ་བའི་རྣམ་འགྱུར་གཅིག་ཏུ་མོས་པས། ཡིད་ཀྱི་མོས་གུས་ཀྱི་གདུང་ཤུགས་དྲག་པོས་ངག་ཐམས་ཅད་མགྲིན་གཅིག་ཏུ་ང་རོར་འབོད་བསམས་ལ། འདི་སྐད་དུ། མཁྱེན་བརྩེ་ནུས་པ་ཕུལ་ཕྱིན་སྐྱབས་གནས་རྣམས། །བདག་ཅག་ལུས་ཅན་འགྲོ་བ་སེམས་ཅན་ཀུན། །ལས་ཀྱི་དབང་གིས་འཁོར་བའི་གནས་སུ་འཁྱམས། །བཟོད་མེད་སྡུག་བསྔལ་མང་པོས་དྲག་ཏུ་གཟེར། །མྱ་ངན་ང་རོའི་དུད་མོར་བཅས་པ་འདི། །མཁྱེན་པའི་སྤྱན་གཟིགས་ཐུགས་རྗེའི་མཆིལ་བས་ཟུངས། །མགོན་སྐྱབས་གཞན་ན་མེད་དོ་ཐུགས་རྗེ་ཅན། ཞེས་གསོལ་བ་དྲག་ཏུ་བཏབ། སྙིང་རྗེས་རྒྱུད་བརླན། ངེས་པར་ཐུགས་རྗེས་འཛིན་ངེས་སྙམ་པའི་བྱིན་རླབས་ཕེབས་པ་ན། སྐྱབས་གནས་རྣམས་བདག་གཞན་ལུས་ཅན་ཐམས་ཅད་ལ་རྒྱ་མཚོའི་ནང་དུ་ཆར་བབས་པ་བཞིན་གཅིག་ཏུ་འདྲེས་པའི་ངང་ལ་ངོ་བོ་སྟོང་པ། གདངས་སྙིང་རྗེར་གསལ་ལེ་བ་ལ་དེར་འཛིན་མེད་པ་མཉམ་པར་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བསྒོམ། གསོལ་བ་བཏབ་པས་སྟོང་ཉིད་སྙིང་རྗེ་རྒྱུད་ལ་སྐྱེ་བར་བྱའོ། །
དམིགས་པ་བསྒྱུར་བ་ཁྱེད་ཤེས་ལ་གཏད་ནས་བོགས་འདོན་པ་ནི།
མ་རྒན་འགྲོ་བ་སེམས་ཅན་རྣམས་རང་གི་མདུན་དུ་གསལ་པོར་དམིགས། དེ་དག་གི་དྲིན་དང་སྡུག་བསྔལ་མྱོང་ཚུལ་ལ་ཞིབ་ཏུ་བསམས་ནས། སྡུག་བསྔལ་དང་བྲལ་འདོད་ཀྱི་སྙིང་རྗེ་དྲག་པོ་བསྐྱེད། སྡུག་བསྔལ་དང་བྲལ་བ་ལ་བླ་མ་དཀོན་མཆོག་ལ་གསོལ་བ་འདེབས་པ་ལ་ཐབས་གཞན་མེད་པར་ཤེས་པས་སྐྱབས་གནས་རྣམས་སྟེང་གི་ནམ་མཁར་དམིགས་ནས། ཡོན་ཏན་དྲན་གྱིན་མོས་གུས་ཚད་མེད་བསྐྱེད། བཀའ་དྲིན་དྲན་གྱིན་གསོལ་བ་དྲག་ཏུ་བཏབ་སྟེ། ངག་ཏུ། ང་ཡི་མ་རྒན་དྲིན་ཅན་འགྲོ་བ་རྣམས། །འཁོར་བར་འཁྱམས་གྱིན་བཟོད་མེད་སྡུག་བསྔལ་མང༌། །བདག་ལ་སྐྱོབ་པའི་ནུས་པ་ཅུང་ཟད་མེད། །ཐུགས་རྗེའི་བདག་ཉིད་རྣམས་ཀྱིས་བསྐྱབ་མཛོད་ཅིག །ད་ལྟ་ཉིད་དུ་འདུག་ས་འདི་ཉིད་དུ། །བདག་གི་མ་རྣམས་ཐུགས་རྗེས་བསྐྱབ་མཛོད་ཅིག །བལྟོས་ས་གཞན་མེད་སྐྱོབས་ཤིག་ཐུགས་རྗེ་ཅན། །ཞེས་གདོང་མཆི་མས་གང་བཞིན་དུ་གསོལ་བ་དྲག་ཏུ་བཏབ། མ་རྣམས་སྐྱབས་གནས་བླ་མ་དཀོན་མཆོག་གི་ཕྱག་ཏུ་ཅི་མཛད་ཁྱེད་ཤེས་ལ་ལིང་ངེར་གཏད་པས། ཐམས་ཅད་ཀྱང་སྐྱབས་འོག་ཞབས་དྲུང་དུ་བཞག །ཐུགས་རྗེའི་ཕྱག་གིས་བཟུང༌། དགྱེས་པའི་སྤྱན་གྱིས་གཟིགས་ཏེ། འདི་དག་བདག་གིས་བསྐྱབ་པར་བགྱི། ཁྱོད་རང་སེམས་ལས་ཆུང་ངུར་སྡོད་ཅིག་ཅེས་ཞལ་གྱིས་བཞེས། མ་སེམས་ཅན་རྣམས་སྐྱབས་འོག་ཏུ་ཚུད་སྡུག་བསྔལ་དང་བྲལ་བས་རང་ཉིད་དགའ་ཞིང་ཡི་རངས་པ། མོས་གུས་གདུང་ཤུགས་ཀྱི་ངང་དུ་བཅོས་བསླད་མེད་པར་སེམས་ཀྱི་དྲི་མ་ཀུན་སྤངས་ནས། མ་བཅོས་ལྷུག་པ་མཉམ་པར་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་བོགས་འདོན་གྱི་དམིགས་པ་གསུམ་པོ་མོས་གུས་མ་སྐྱེས། སྙིང་རྗེ་ཉམས་པའི་དུས་རྡོ་རུས་གཏུག་གིན་བསྒོམས་པས། ཐེག་ཆེན་གྱི་ལམ་གྱི་གཞི་མ་བྱང་ཆུབ་སེམས་ཀྱི་རྩ་བ། བཟོད་མེད་སྙིང་རྗེ་ཆེན་པོ་འགྲོ་ལ་ཉེ་རིང་མེད་པར་སྐྱེ་བར་བྱའོ། །
བྱམས་པ་བསྒོམ་པ་སྙིང་རྗེ་དང་མཚུངས་པར་ཉམས་སུ་བླང་བ་ནི།
རྩ་བའི་མ་ནས་ཕ་དང་གཉེན་བཤེས་ཡུལ་མི་ནས་བཟུང་སྔར་ལྟར་རིམ་པ་བཞིན་དུ་ནམ་མཁའི་མཐས་གཏུགས་པའི་ལུས་ཅན་ལ་ཀོར་ལེ་ཀོར་ལེར་ཐུན་དུ་བཅད་ཀྱིན། མ་ཡིན་པ། དྲིན་ཆེ་བ། བདེ་བ་མེད་པའི་ཚུལ་ལ་ལེགས་པར་བསམ་ཞིང་གཞིག་ནས། ཐོག་མར་རྩ་བའི་མ་ནས་གང་ཡིད་དུ་འོང་སྙིང་ལ་གང་གཅེས་པ་མདུན་དུ་དམིགས་ནས། དེ་ལ་མིག་གིས་བརྩེ་བརྩེ་ལྟར་བལྟས་ཏེ་ཡིད་ཆགས་ཤིང་འཛུམ་པས། དེ་བདེ་བ་དང་མི་ལྡན་པ་ལ་བཟོད་བླགས་མེད་པའི་བྱམས་པས། སྐྱབས་གནས་རྣམས་ནམ་མཁར་དམིགས་ནས་མོས་གུས་ཆེན་པོས། ངག་ཏུ། བདག་གི་མ་རྒན་དྲིན་ཅན་ཡིད་འོང་མ། །བདེ་བ་འདོད་ཀྱང་རྒྱུ་ལ་ཆེར་རྨོངས་པས། །སྡུག་བསྔལ་དྲག་པོས་མནར་བ་འདི་དག་རྣམས། །གནས་སྐབས་ལྷ་མིའི་གོ་འཕང་ཐོབ་པ་དང༌། །དེར་ཡང་དམ་པའི་གྲོགས་ཀྱིས་ཟིན་པ་དང༌། །བསླབ་གསུམ་དག་པས་རང་རྒྱུད་སྦྱང་བ་དང༌། །སྡུག་བསྔལ་ཀུན་འབྱུང་མཐའ་དག་སྤོང་བ་དང༌། །ཉིན་མཚན་གཅིག་ཏུ་དགེ་བས་འདའ་བ་དང༌། ཐར་པ་ཐམས་ཅད་མཁྱེན་པའི་མཆོག་ཐོབ་པར། །ངེས་པར་བྱིན་གྱིས་རློབས་ལ་ཐུགས་རྗེས་ཟུངས། །ཞེས་གསོལ་བ་བཏབ། འགྲོ་བ་རྣམས་དེ་ལྟར་གྱུར་ན་བདག་དེ་དག་གི་ཚབ་ཏུ་མནར་མེད་དམྱལ་བར་ཚུད་ཀྱང་བསམ་པའི་དོན་གྲུབ། གོ་བཅད་སྙམ་པས་བྱམས་པ་ཚད་མེད་པ་སྐྱེས་པ་ན། སྐྱབས་གནས་རྣམས་རང་ལ་བསྟིམ། བདག་བདེ་གཞན་བདེ་ཀུན་སྤྲོས་མེད་བདེ་བ་ཆེན་པོའི་ངང་ལ་མཉམ་པར་བཞག །སླར་ཡང་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་གཉེན་བཤེས་ནས་ནམ་མཁའི་མཐས་ཁྱབ་ཀྱི་འགྲོ་བ་ལ་དམིགས་སུ་བཀར་གྱིན་བཀར་གྱིན་སྔར་ལྟར་གསོལ་བ་གདབ་རེ་རེ་བཞིན་ནས་བསྒོམ་ཞིང༌། ལུས་ཅན་མ་ལུས་པ་ལ་བྱམས་པའི་སེམས་བསྐྱེད་པས་དེ་དག་ཐར་པ་དང་ཐམས་ཅད་མཁྱེན་པའི་བདེ་བ་དང་ལྡན་པར་བསམ་མོ། །
ལྷག་པར་གནོད་བྱེད་ལ་བྱམས་པ་བསྒོམ་པ་ནི།
བོགས་འདོན་དུ་ལུས་བསྒྱུར་བ་དང་དམིགས་པ་བསྒྱུར་བ་གཉིས་རྣམས་སྙིང་རྗེ་བྱམས་པར་ཁ་སྤོ་བ་ལ་སྙིང་རྗེའི་སྐབས་དང་ཁྱད་མེད་པས། དེ་ལྟར་བསྒོམས་ནས་བྱམས་པ་ལ་བོགས་ཐོན་པར་བྱའོ། །སེམས་ཅན་སྡུག་བསྔལ་ན་བདག་ཀྱང་སྡུག་བསྔལ་བ་སྙིང་རེ་རྗེ། སེམས་ཅན་བདེ་ན་བདག་ཀྱང་ཡིད་བདེ་བ་བྱམས་པ། སེམས་ཅན་སྡུག་བསྔལ་དང་བྲལ་བདེ་བ་དང་ལྡན་ན་བདག་དགའ་བ། རྩ་བའི་མ་དང་དགྲ་སྡང་བ་གཉིས་ཀྱང་ཁྱད་མེད་པས་སེམས་ཅན་ཐམས་ཅད་ལ་ཆགས་སྡང་དང་ཉེ་རིང་མེད་པ་བཏང་སྙོམས་ཡིན་པས་ཚད་མེད་པ་བཞི་པོ་འདི་རྒྱུད་ལ་སྐྱེ་བའི་དོན་དུ་བླ་མ་དཀོན་མཆོག་གི་རྣལ་འབྱོར་བསྒོམ། གསོལ་བ་གདབ། ཐབས་སྣ་ཚོགས་ཀྱི་སྒོ་ནས་བསྒོམས་པས་ངེས་པར་ཚད་མེད་པ་བཞི་རྒྱུད་ལ་སྐྱེ་བར་བྱའོ། །
ད་ནི་དངོས་གཞི་བྱང་ཆུབ་ཀྱི་སེམས་བསྒོམ་པ་ལ།
རང་གཞན་གྱི་སྡུག་བསྔལ་རང་གིས་ལེན་པ་ནི། རང་རེས་ཐོག་མ་མེད་པ་ནས་སྡིག་པའི་ལས་དཔག་ཏུ་མེད་པ་གཅིག་བསགས་པའི་ལས་མྱོང་ངེས་མང་པོ་ཡོད་པ་དང༌། ཚེ་འདིར་ཡང་དུག་གསུམ་གྱི་དབང་གིས་སྡིག་པ་དང་ལྟུང་བ་གང་བྱས་པའི་ལས་ཀྱི་རྣམ་པར་སྨིན་པ་གང་དག་མཆིས་པ་རྣམས་ཕྱི་དུས་ལ་མི་བཞག་པར་ཟིན་པའི་ཕུང་པོ་འདི་ཉིད་ལ་སྐྱེ་བ་འདིར་རང་དུ་སྨིན་པར་འདོད་པས། བླ་མ་དཀོན་མཆོག་གི་རྣལ་འབྱོར་བསྒོམས་ནས། ངག་ཏུ། བདག་གི་ཐོག་མེད་དུས་ནས་ད་ལྟའི་བར། །འདོད་ཆགས་ཞེ་སྡང་གཏི་མུག་དབང་གྱུར་པས། །མི་དགེ་བྱས་སམ་བྱེད་བཅུག་ཡི་རང་བ། །ལས་དང་ཉོན་མོངས་དྲག་པོའི་དབང་གིས་ནི། །འབྲས་བུ་མྱོང་ངེས་སྡུག་བསྔལ་ཐམས་ཅད་པ། །ལྷག་མ་ཅུང་ཟད་ཙམ་ཡང་མ་ལུས་པར། །ལུས་འདི་ཉིད་ལ་སྐྱེ་བ་འདི་ཉིད་དུ། །ངེས་པར་སྨིན་པར་བྱིན་གྱིས་བརླབ་ཏུ་གསོལ། །ཞེས་ཞེ་ཐག་པ་ནས་ཁ་ཞེ་སོ་སོར་མ་སོང་བར་གསོལ་བ་དྲག་ཏུ་བཏབ། ངེས་པར་གསོལ་བ་བཏབ་བའི་དོན་གྲུབ་སྟེ་རང་གི་ལས་ངན་ཐམས་ཅད་སྐྱེ་བ་འདི་ལ་འཁོར་ནས་ཕྱིས་སུ་སེམས་ཅན་གྱི་སྡུག་བསྔལ་གྱི་ཁུར་ཐམས་ཅད་བདག་གིས་འཁུར་བར་བྱའོ་སྙམ་པའི་བརྣག་པ་ཆེན་པོ་དང་མོས་གུས་ཚད་མེད་པ་སྐྱེས་པ་ན། བླ་མ་རང་ལ་བསྟིམ། ལས་དང་རྣམ་པར་སྨིན་པ་ཆོས་ཀྱི་དབྱིངས་སུ་སྤྲོས་པ་ཉེ་བར་ཞི་བའི་ངང་ལ་མཉམ་པར་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྡུག་བསྔལ་དང་གཏམ་ངན་དང་བྱུར་དང་མི་འདོད་པ་མྱོང་ངེས་ཐམས་ཅད་སྐྱེ་བ་འདིར་ལུས་འདི་ཉིད་ལ་སྨིན་ནས། དེས་ཀྱང་མ་སེམས་ཅན་གྱི་སྡུག་བསྔལ་གྱི་གོ་ཆོད་པར་གྱུར་ཅིག །ཅེས་སྨོན་ལམ་འདེབས། འདུན་པ་དྲག་པོ་བཏང༌། རང་ཐོག་ཏུ་ལུས་ལ་ན་ཚ། སེམས་ལ་སྡུག་བསྔལ། མི་འདོད་པ་སྣ་དགུ་ཐོག་ཏུ་བསྒྲུབ་ན་གོ་རེ་བཅད། བསམ་པའི་དོན་གྲུབ། གསོལ་བ་བཏབ་བའི་བྱིན་རླབས་ཕེབས། བདག་གི་འདིས་སེམས་ཅན་འདི་དང་འདི་འདྲ་བའི་སྡུག་བསྔལ་ཀུན་འབྱུང་གི་གོ་ཆོད་པར་གྱུར་ཅིག་སྙམ་དུ་བསམ། ངག་ཏུ་བརྗོད། འདི་ལ་ཟེར་ལོར་མ་སོང་ན་སྡུག་བསྔལ་ཐམས་ཅད་བདེ་བར་འཆར། རྐྱེན་ལམ་དུ་སློ ངས། ལྟས་ངན་ཐམས་ཅད་གཡང་དུ་ཁུག །མི་མཁོ་ཤོས་ཐམས་ཅད་འདོད་ཐོག་ཏུ་འགྱུར་བས། ལེན་པའི་གོ་རིམ་རང་ནས་བརྩམས་པ་འདི་ལ་ཅི་ནས་ཀྱང་མྱོང་བ་སྐྱེ་བར་བྱའོ། །
སྐྱེ་སླ་བ་ནས་གཏོང་ལེན་བསྒོམ་པ་ནི།
རང་གི་སྤྱི་བོར་རྣལ་འབྱོར་བསྒོམ། མདུན་དུ་མ་དྲིན་ཅན་མ་གསལ་གདབ། དེའི་དྲིན་ལ་བསམ་ནས་སྙིང་བརྩེ་བ་དང༌། སྡུག་བསྔལ་ལ་བསམས་ནས་སྙིང་རྗེ་བ་དང༌། བདེ་བ་ཐོབ་པར་འདོད་པ་ལ་བསམས་ནས་བྱམས་པ་ཚད་མེད་པ་བསྐྱེད་དེ། མ་དང་མགྲིན་གཅིག་ཏུ་བྱས་ཏེ། རྩ་བའི་བླ་མ་ནས་ཐུབ་དབང་གི་བར་དུ་མཚན་ནས་བརྗོད་ཀྱིན་བརྗོད་ཀྱིན་གསོལ་བ་གདབ་སྟེ། ངག་ཏུ། ཡོན་ཏན་དྲན་གྱིན་དྲན་གྱིན་གསོལ་བ་འདེབས། ཡུས་སུ་འཕྱར་གྱིན་འཕྱར་གྱིན་གསོལ་བ་འདེབས། བཀའ་དྲིན་བསམ་གྱིན་བསམ་གྱིན་གསོལ་བ་འདེབས། འགྲོ་བའི་སྡུག་བསྔལ་བདག་ལ་སྨིན་པར་གསོལ་བ་༼འདོན་པའི་དུས་དྲན་ནོ་དྲན་ནོ་ཞེས་པ་དང༌། འཕྱར་རོ་འཕྱར་རོ་ཞེས་པ་དང༌།༽འདེབས། །བདག་གི་བདེ་དགེ་འགྲོ་༼བསམ་མོ་བསམ་མོ་ཞེས་བརྗོད་དྲན་གྱིན་འདྲན་གྱིན་སོགས་བསྒོམ་པར་བྱའོ། །མཆན།༽ བས་ཐོབ་པར་གསོལ་བ་འདེབས། ད་ལྟ་ངེས་པར་བྱིན་གྱིས་བརླབ་ཏུ་གསོལ། ཞེས་གསོལ་བ་དྲག་ཏུ་བཏབ། དེ་ལྟར་ངེས་པར་གྱུར་ཏོ་སྙམ་དུ་བྱིན་རླབས་ཕེབས་པ་དང༌། དཀོན་མཆོག་གི་ཐུགས་རྗེ་བྱིན་རླབས་དང༌། རང་གི་མོས་གུས་དང་སྙིང་རྗེའི་མཐུས་མ་རྒན་མའི་རྒྱུད་ཀྱི་སྡུག་བསྔལ་ཀུན་འབྱུང་སྡིག་ལྟུང་བྱུར་དང་སྐལ་བ་ངན་པ་རྣམས་མའི་ཕྱེ་ལུས་ལས་དུ་བ་འཐུལ་བའི་རྣམ་པར་ཐོན་ནས་རང་གི་སྙིང་ནང་དུ་སིབ་སིབ་ཐིམ། ལྷག་མ་གཏན་མ་ལུས་པར་ཐོན་ནས་ཐིམ་པས་མའི་ལུས་ཤེལ་དཀར་གྱི་སྒོ་ང་གཡའ་དག་པ་ལྟར་ལྷམ་མེར་དྭངས་ལ་གསལ་བར་གྱུར། མའི་སྡུག་བསྔལ་ཀུན་འབྱུང་ཉེས་དམིགས་རྣམས་ཀྱིས་རང་གི་ལུས་ཀྱི་ནང་གང་བ་ཁ་དོག་ནག་ལ་དབྱིབས་ཀྱང་མེར་རེ་བར་དམིགས་ནས། དེ་ལ་རིག་པ་གཏད་དེ་རྩེ་གཅིག་ཏུ་མཉམ་པར་བཞག་པས། མ་ནི་སྒྲིབ་གཉིས་བག་ཆགས་དང་བཅས་པ་གཏན་ནས་སྤངས་པ་བྲལ་འབྲས་ཆོས་སྐུར་སངས་རྒྱས་པར་བསམ། དེའི་ངང་ལ་སྤྲོས་མེད་ཀྱི་ལྟ་བ་སྐྱོང་ཞིང་རིགས་པ་འཇུར་ལ་བཏབ། གལ་ཏེ་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་རང་དང་མ་དང་རྣལ་འབྱོར་བསྒོམས་པ་རྣམས་སྔར་བཞིན་གསལ་བཏབ་ནས། མོས་གུས་དང་སྙིང་རྗེའི་ཤུགས་བསྐྱེད། ངག་ཏུ། བདག་གི་ལེགས་ཚོགས་དགེ་བདེ་མ་ལུས་པ། །མ་ཡི་རྒྱུད་ལ་འཕོ་བར་མཛད་དུ་གསོལ། །འཕོས་ནས་སྨིན་ཅིང་གྲོལ་བར་མཛད་དུ་གསོལ། །གྲོལ་ནས་སངས་རྒྱས་ཐོབ་པར་མཛད་དུ་གསོལ། །ཞེས་གསོལ་བ་དྲག་ཏུ་བཏབ། ངེས་པར་བདག་གིས་ལུས་སྲོག་ཀྱང་བལྟོས་པ་མེད་པར་མ་ལ་སྟེར་ནུས་སྙམ་པའི་བྱིན་རླབས་ཕེབས་པ་དང༌། རང་རེ་ཐོག་མེད་ནས་བསགས་པའི་དགེ་བ་ལེགས་ཚོགས་ཡོན་ཏན་ལོངས་སྤྱོད་ཅི་མཆིས་པ་ཐམས་ཅད་རང་གིས་སྙིང་དཀྱིལ་ནས་འོད་ཟེར་དཀར་པོའི་རྣམ་པ་ཅན་སྐར་མདའ་འཕོ་བ་ལྟར་ཤར་རེ་སོང་ནས། མའི་སྙིང་དཀྱིལ་དུ་སིབ་སིབ་ལུས་པ་མེད་པར་ཐིམ་དང༌། མ་དེ་བསྐྱེད་པའི་འབྲས་བུ་སངས་རྒྱས་གཟུགས་ཀྱི་སྐུ་མཚན་དཔེའི་འོད་ཟེར་དཔག་མེད་འབར་བར་ཀྲོང་ངེར་གྱུར། སྐྱབས་གནས་ནམ་མཁར་བཞུགས་པ་དེ་དག་ཀྱང་བདག་དང་དེ་ཉིད་ལ་སིབ་སིབ་ཐིམ། དབྱེར་མེད་གཅིག་ཏུ་གྱུར་བ་སྣང་སྟོང་སྤྲོས་པ་དང་བྲལ་བའི་ངང་དུ་རྩེ་གཅིག་ཏུ་མཉམ་པར་བཞག སླར་རྟོག་པ་འཕྲོ་ན་རྟོག་པ་གཞན་གྱིས་པར་མ་ཆོད་བར་ཕ་དང༌། གཉེན་བཤེས། གྲོང་པ། ཡུལ་མི་རིས་མཐུན་མིའི་འགྲོ་བ། ནམ་མཁའི་མཐས་གཏུགས་པ་མ་ལུས་པ་ལ་དམིགས་སུ་བཀར་གྱིན་བཀར་གྱིན་རྣལ་འབྱོར་བསྒོམ། གསོལ་བ་འདེབས། གཏོང་ལེན་སངས་རྒྱས་ལ་འགོད་པ་རྩ་བའི་མ་ལ་ཇི་ལྟ་བ་བཞིན་བསྒོམས་པས། བདག་གཞན་བདེ་སྡུག་དངོས་སུ་བརྗེ་ནུས་པའི་བློ་ཆོད་ཆེན་པོ་སྐྱེ་བར་བྱའོ། །
རགས་པ་ལ་གཏོང་ལེན་བསྒོམ་པ་ནི།
སྟོང་གསུམ་འདིའམ་སྟོང་གསུམ་ཡུངས་འབྲུའི་དཔེའི་རབ་འབྱམས་རྒྱ་མཚོའི་འཇིག་རྟེན་ནམ་མཁའི་མཐའ་ཀླས་པའི་དམྱལ་ཁམས་བཅོ་བརྒྱད། ཉི་ཚེ་ཉི་འཁོར། མི་དང་དུད་འགྲོ། ལྷ་མ་ཡིན། འདོད་ལྷ་རིས་དྲུག། གཟུགས་ཁམས་གཟུགས་མེད་གཉིས་ཏེ་མནར་མེད་ནས་སྲིད་རྩེའི་བར་གྱི་འགྲོ་བ་དེ་དག་ཚན་པ་རེ་རེ་བཞིན། མ་ཡིན་པ། དྲིན་ཆེ་བ། སྡུག་བསྔལ་མྱོང་བ་ལ་བསམས་ནས་བྱམས་པ་དང་སྙིང་རྗེ་ཚད་མེད་པ་བསྐྱེད། རྣལ་འབྱོར་བསྒོམ་པ། གསོལ་བ་འདེབས་པ། གཏོང་ལེན། སངས་རྒྱས་ལ་འགོད་པ། ཆོས་ཉིད་ཀྱི་རང་ལ་མཉམ་པར་འཇོག་པ་རྣམས་སྔར་ལྟར་བྱའོ། །ཁྱད་པར་གནོད་བྱེད་བཀོལ་བ་ལ་སྙིང་རྗེ་དང་བྱམས་པ་ཁྱད་པར་ཅན་ལྷག་པར་བསྒོམ། རྒྱུ་ཚན་མང་པོས་བྱམས་པའི་མཐུ་བསྐྱེད། གནོད་བྱེད་གང་ཡིད་ལ་བདེ་བ་དེ་རེ་རེ་ནས་བཀར་གྱིན་ཡང་དེའི་དོན་དུ་རྣལ་འབྱོར་བསྒོམས་ལ་གསོལ་བ་འདེབས་པ། གཏོང་ལེན་ཡིད་ཚིམ་ཚིམ། སངས་རྒྱས་ཀྱི་སར་འཇོག་པ་བྱས་པས། གོ་བཅད། གནོད་བྱེད་ལྟར་སྣང་བའི་དྲིན་ཅན་མ་དེ་རེ་འཚེང་སྙམ་དུ་དགའ་བ་བསྒོམ། རྩ་བའི་མ་ཇི་བཞིན་སྡང་བའི་དགྲ་དེ་བཞིན་མཉམ་ཞིང་སྙོམས་པ་ལས་ཀྱང་དགྲ་ལ་བརྩེ་བས་བདེ་སྡུག་བརྗེ་བ་ལ་དགའ་ཞིང་རངས་པས། བཏང་སྙོམས་ཚད་མེད་པ་ཁ་ཙམ་ཚིག་ཙམ་གོ་ཡུལ་ཙམ་མ་ཡིན་པར་མྱོང་བ་སྐྱེ་ངེས་པར་བྱའོ། །
དོན་དྲིལ་ཏེ་བསྒོམ་པ་ནི།
དལ་འབྱོར་རྙེད། དགེ་བའི་བཤེས་གཉེན་གྱིས་ཟིན་པ་དུས་བརྒྱའི་ཟ་མ་ལན་གཅིག་པོ་འདི་ལ་སྡིག་པ་སྤོང་བ། དགེ་བ་སྒྲུབ་པ། སེམས་ཅན་ཕ་མར་ཤེས་ནས་སྙིང་རྗེས་བརྩེ་བ། བྱམས་པས་རྗེས་སུ་འཛིན་པ། བདག་ལས་གཞན་གཅེས་ཀྱི་གཏོང་ལེན་བསྒོམ་པ། དངོས་སམ་བརྒྱུད་པས་གཞན་ལ་བདེ་སྡུག་བརྗེ་བ། དེ་ཡང་ནམ་མཁའི་མཐའ་ཀླས་པའི་སེམས་ཅན་གྱི་སྤྱོད་ཚུལ་དང་སྣང་ལུགས་ལ་བལྟས་ཀྱིན་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཚད་མེད་པ་དང༌། ཇི་བཞིན་ཡིན་ལུགས་ལ་བལྟས་ཀྱིན་བདག་མེད་པའི་ཚུལ་སྟོང་ཉིད་སྙིང་རྗེའི་སྙིང་པོ་ཅན་འདི་རྫོགས་པའི་སངས་རྒྱས་ཞིག་ཐོབ་པར་འདོད་ན་འདི་ཉིད་ལ་ནན་ཏན་སྙིང་པོར་བྱ་དགོས་པས། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་བསམ། སེམས་ཅན་སྙིང་ཕུགས་སུ་བཅུག་ནས་རྣལ་འབྱོར་བསྒོམ། གསོལ་བ་གདབ། བདག་གཞན་བརྗེ། མཉམ་གཞག་ཏུ་སྤྲོས་བྲལ་བསྐྱང༌། རྗེས་ཐོབ་ཏུ་སེམས་ཅན་ལ་གང་ཕན། ཚད་མེད་བཞི། བསྡུ་དངོས་བཞི། ཕར་ཕྱིན་དྲུག ཆོས་སྤྱོད་བཅུ་ལས་ཉམས་པ་མེད་པར་བྱ། དགེ་བ་རང་འཁྲིས་མེད་པར་གཞན་དོན་དུ་བྱང་ཆུབ་ཆེན་པོར་བསྔོ། །དེ་དག་ཐམས་ཅད་རྨི་ལམ་སྒྱུ་མ་ལྟ་བུ། འཁོར་གསུམ་ཡོངས་སུ་དག་པར་ཤེས་པས་མི་ཞེན། མི་རློམ། བདག་མི་བསྟོད། གཞན་མི་དམོད། དམན་པའི་ས་བཟུང་ནས་སངས་རྒྱས་ཀྱི་སར་བསྙག་པ་འདི་ལས་བྱ་རྒྱུ་མེད། དེ་རིང་ཉིད་ནས་ཉིན་མེད་མཚན་མེད། ཤི་མེད་གལ་མེད་དུ་མ་བསྒྲུབས་ན། ནམ་འཆི་མི་ཤེས། འཆི་བའི་ནངས་པར་བློ་བདེ་ཚགས་སུ་མ་ཆུད་པ་འདི་ལས་བསླུས་པ་དང༌། འདི་ལས་འགྱོད་པ་དང༌། འདི་ལས་གོད་ཁ་ཆེ་བ་དང༌། འདི་ལས་གོ་མ་ཆོད་པ་ཅི་ཡོད་པས་ཅི་ནས་ཀྱང་ཐེག་པ་ཆེན་པོའི་དམ་པའི་ཆོས་འདི་ལ་ནན་ཏན་སྙིང་པོར་བྱས་ནས་བསྒྲུབ་པར་བྱའོ། །
ད་ནི་བྱང་ཆུབ་ཀྱི་སེམས་གཉིས་ལ་བོགས་འདོན་པ་ནི།
བླ་མ་དཀོན་མཆོག་གི་རྣལ་འབྱོར་བསྒོམས་ནས་ལུས་ལོངས་སྤྱོད་ཕུལ་ཏེ། ངག་ཏུ། སྐྱབས་མེད་སྐྱོབ་པ་མཚུངས་མེད་ཐུགས་རྗེ་ཅན། །ལས་ངན་དབང་གྱུར་བདག་དང་མ་རྣམས་ལ། །རྐྱེན་ངན་ལམ་དུ་ལོངས་པར་བྱིན་གྱིས་རློབས། །ཅི་བྱས་ཆོས་སུ་འགྲོ་བར་ཐུགས་རྗེས་ཟུངས། །རྫོགས་པའི་སངས་རྒྱས་ཐོབ་པར་བླ་མ་མཁྱེན། །ཅེས་གསོལ་བ་དྲག་ཏུ་བཏབ། མོས་གུས་དང་སྙིང་རྗེ་ཁྱད་པར་ཅན་གྱིས་ཡིད་འཁུལ་བ་ན། བླ་མ་རང་ལ་བསྟིམ། མཉམ་བཞག་རྣམས་སུ་མི་བསྒོམ། མ་ཡེངས་བར་ཤེས་པ་ནང་དུ་མི་བསྡུ། ཕྱིར་མི་སྤྲོ་བར་མཁའ་བཞིན་བསམ་ཡུལ་བྲལ་བར་ཙོག་གེ་བཞག །བྱིང་ན་རིག་པ་ལ་ངར་འདོན། དབང་པོ་ལ་ཧུར་ཕྱུང༌། གྲིམ་པར་བསྒྲིམས་ལ་འཇུར་ལ་འདེབས། རྒོད་ན་ལྷོད་དེ་གློད། ཤིག་གེ་བཤིག ལྷུག་པར་འདལ། བ་གླང་རྫི་མཁས་པ་ལྟར་དྲན་པས་བསྐྱངས། དེ་ལྟར་རེས་འགའ་སྒྲིམ་གྱིན་སྒྲིམ་གྱིན། རེས་འགའ་གློད་གྱིན་གློད་གྱིན། ཐུན་ཆུང་ལ་གྲངས་མང་བ། གསལ་དྭངས་ངར་དང་བཅས་པ། དེར་འཛིན་དང་བྲལ་བས་མཚམས་སྦྱར་ནས་རིག་པ་རྗེན་ལ་བུད་པ། གཟུང་འཛིན་རང་གྲོལ་དུ་མཉམ་པར་བཞགགལ་ཏེ་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་རྗེས་ཐོབ་རྣམས་སུ་རང་གི་རྩ་བའི་མ་མདུན་དུ་གསལ་པོར་དམིགས་ནས་སྙིང་རྗེ་དྲག་ཏུ་བསྒོམ། བྱམས་པ་ཚད་མེད་པ་བསྐྱེད། བླ་མ་དཀོན་མཆོག་གི་རྣལ་འབྱོར་བསྒོམས་ནས། ངག་ཏུ། འགྲོ་བའི་སྡུག་བསྔལ་བདག་ལ་སྨིན་པ་དང༌། །བདག་གི་དགེ་བདེ་འགྲོ་བས་ཐོབ་པ་དང༌། །གནས་སྐབས་དགེ་ལེགས་དཔལ་གྱིས་འབྱོར་བ་དང༌། །མཐར་ཐུག་སངས་རྒྱས་ཐོབ་པར་བྱིན་གྱིས་རློབས། །ཞེས་གསོལ་བ་འཕུར་ཚུགས་སུ་བཏབ། བླ་མའི་བྱིན་རླབས་དང་རང་གི་སྙིང་རྗེའི་དབང་གིས་རང་གི་རྒྱུད་ལ་དགེ་བ་དང་ལེགས་པ་དང་བཀྲ་ཤིས་ཕུན་སུམ་ཚོགས་པ་ཅི་ཡོད་པ་ཐམས་ཅད་སྣ་ནས་རླུང་ཕྱིར་འགྲོ་བ་དང་འགྲོགས་ནས་བྱམས་པ་ཆེན་པོས་རྫོགས་པར་མའི་སྙིང་གའི་དཀྱིལ་བུ་བསྐྱལ། རླུང་ནང་དུ་འོང་བ་དང་འགྲོགས་ནས་མའི་སྡུག་བསྔལ་ཀུན་འབྱུང་བྱུར་དང་སྐལ་བ་ངན་པ་ཅི་ཡོད་པ་སྙིང་རྗེ་ཆེན་པོས་རང་གི་སྙིང་གི་དཀྱིལ་དུ་ལུས་པ་མེད་པར་བླངས། དེ་བཞིན་ཕ་དང་གཉེན་བཤེས། མཐུན་གྲོགས། གྲོང་མི། ཡུལ་མི། འཛམ་གླིང་པའི་མི། དེ་ནས་ནམ་མཁའི་མཐའ་ཀླས་པའི་འགྲོ་བ་དྲུག་གི་སེམས་ཅན་ཐམས་ཅད་རིམ་པ་བཞིན་རླུང་ལ་བསྐྱོན་ཏེ་གཏོར་ལེན་བློ་ཚིམ་ཚིམ་དུ་སྦྱར་བས་སེམས་ཅན་གྱི་སྡུག་བསྔལ་བླངས་པས་སེམས་ཅན་རྣམས་བྲལ་འབྲས་ཆོས་སྐུ་ཐོབ། དགེ་བདེ་སྦྱིན་པས་བསྐྱེད་འབྲས་གཟུགས་སྐུར་སངས་རྒྱས་པར་གྱུར་སྙམ་དུ་བསྒོམ། ཁྱད་པར་གནོད་བྱེད་ལ་དམིགས་སུ་བཀར་ནས་ནན་ཏན་ཆེན་པོས་དེ་ལྟར་བརྗེས་ནས་སངས་རྒྱས་ལ་འོགད། དེས་བདག་ཉིད་ཡི་རང་ཞིང་དགའ་བར་བལྟ། དེ་ལྟར་དགེ་ཚོགས་རྣམ་པར་དག་པ་བསག་བྱར་ཡོད་པ་འདིའང་སྐྱབས་གནས་དཀོན་མཆོག་རྣམས་ཀྱི་སྐུ་དྲིན་ཡིན་པས། སྐུ་དྲིན་དུ་ཤེས་ནས་ལུས་ལོངས་སྤྱོད་དགེ་བའི་རྩ་བ་མཆོད་པ་ཕུལ་ནས། ངག་ཏུ། སྐྱབས་གནས་དམ་པ་རྣམས་ཀྱི་སྐུ་དྲིན་གྱིས། །བདག་བདེ་གཞན་བདེ་ཀུན་ཀྱང་བདེ་ཞིང་སྐྱིད། །མ་རྣམས་རྫོགས་པའི་སངས་རྒྱས་གོ་འཕང་ཐོབ། །བྱིན་གྱིས་བརླབ་བོ་ཐུགས་རྗེས་བཟུང་དུ་གསོལ། །ཞེས་གསོལ་བ་དྲག་ཏུ་བཏབ་པས། མིག་མཆི་མ་གཡོས། ལུས་བ་སྤུ་ལངས། མོས་གུས་ཀྱིས་ཡིད་བརླན་པ་ན། སྐྱབས་གནས་ཐམས་ཅད་རྩ་བའི་བླ་མ་དང་བླ་མ་རང་ཉིད་ལ་ཆུ་དང་ཆུ་འདྲེས་པ་བཞིན་དུ་གྱུར་པའི་རྐྱེན་གྱིས་རང་ཉིད་སངས་རྒྱས་གཟུགས་ཀྱི་སྐུ་མཚན་དཔེའི་གཟི་བརྗིད་ཀྱི་འོད་ཟེར་དཔག་མེད་འབར་བའི་སྨིན་མཚམས་ཀྱི་མཛོད་སྤུ་དང་སྐུའི་ཆ་ཤས་ནས་འོད་ཟེར་སྣ་ཚོགས་ཁ་དོག་དུ་མ་བྱེ་བའི་ཚོགས་ལས་མཆོད་པའི་སྤྲིན་དཔག་ཏུ་མེད་པ་འཕྲོས། དག་པའི་ཞིང་ཐམས་ཅད་གང༌། རྒྱལ་བ་སྲས་བཅས་འཕགས་སོགས་ཀུན་ལ་ཟག་མེད་ཀྱི་མཆོད་པས་མཆོད། འོད་ཟེར་དེ་ཉིད་ནམ་མཁའི་མཐས་ཁྱབ་ཚད་ཀྱི་མ་དག་པའི་འཇིག་རྟེན་གྱི་ཁམས་ཐམས་ཅད་ཁྱབ་པར་འཕྲོས། སེམས་ཅན་ཐམས་ཅད་ཀྱི་སྒྲིབ་གཉིས་སྦྱངས། སངས་རྒྱས་ཀྱི་ས་ལ་བཀོད། སྣོད་ཀྱི་སྐྱོན་སྦྱངས། ཞིང་ཁམས་རྣམ་པར་དག་པར་བྱས། འོད་ཟེར་སླར་འདུས། རང་ལ་ཐིམ་པས་རྟོགས་པ་ཡེ་ཤེས་ཆོས་ཀྱི་སྐུ་མཚན་མ་ཐམས་ཅད་ལས་འདས་པའི་ངང་ལ་རྩེ་གཅིག་ཏུ་མཉམ་པར་བཞག །སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་གཏོང་ལེན་རླུང་ལ་བསྐྱོན་ནས་སྔར་ལྟར་དགེ་ཚོགས་རླུང་ལས་བསྐྱོན་ཏེ་ཕར་བཏང་བས་ལུས་ཅན་ཐམས་ཅད་རྫོགས་པའི་སངས་རྒྱས་ལ་བཀོད། སེམས་ཅན་ཐམས་ཅད་ཀྱི་སྡུག་བསྔལ་ཚུར་བླངས་པས་རང་གི་ལུས་དཔག་ཚད་བརྒྱད་ཁྲི་ཙམ་དུ་ཆེ་བ་ལ་སེམས་ཅན་གྱི་སྡུག་བསྔལ་ཉེས་དམིགས་ཀུན་འབྱུང་གང་ཡོད་པ་ཐམས་ཅད་མ་ལུས་པར་བསྡུས་པས་འདུས་ཏེ་གང་བས་འགྲོ་བ་ཀུན་གྱི་སྡུག་བསྔལ་གྱི་གོ་བཅད། དེས་བསམ་པའི་དོན་གྲུབ། དགའ་ཞིང་རངས་པས་ལས་ཟིན་པའི་སྐྱེས་བུ་ངལ་སོས་པ་ལྟར་བདེ་ཆེན་སྤྲོས་བྲལ་གྱི་ངང་དུ་མཉམ་པར་བཞག སླར་རྟོག་པ་འཕྲོ་ན་གཏོང་ལེན་བྱས་པས་རང་གཞན་གཉིས་ཀ་སངས་རྒྱས་སུ་བྱ་བ་དང༌། འགྲོ་བའི་སྡུག་བསྔལ་གྱི་ཁུར་ཆེན་པོ་རང་ཉིད་ཀྱིས་ཁུར་བ་འདི་གཉིས་ཡིད་གང་ཚིམ་བློ་ལ་གང་འབབ་ལ་སྦྱང་ཞིང༌། ངག་ཏུ། བདག་གི་དགེ་བདེ་འགྲོ་བས་ཐོབ་པ་དང༌། །འགྲོ་བའི་སྡུག་བསྔལ་བདག་ལ་སྨིན་གྱུར་ཅིག །ཅེས་ཚིག་ཏུ་བརྗོད། སྨོན་ལམ་དུ་བཏབ་པས། བདག་ལས་གཞན་གཅེས་བྱང་ཆུབ་ཀྱི་སེམས་རྒྱུད་ལ་སྐྱེ་བར་བྱའོ། །ཡང་ཕྱིའི་ཡུལ་སྣང༌། ནང་གི་སེམས་ཅན། རང་གི་རྣམ་རྟོག་གི་ཉེར་ལེན་གྱིས་ལུས་སེམས་ཀྱི་སྟེང་དུ་མི་འདོད་པ་ཅི་བྱུང་ཡང༌། དེ་མགོ་ཡན་ལ་མི་གཏོང་བར་ཉམས་ལེན་གྱི་གྲོགས་སུ་ཁྱེར། ལས་ངན་འཛད་པའི་ཐབས་བླ་མ་དང་དཀོན་མཆོག་གི་ཐུགས་རྗེར་བསམ། འདྲེ་ཤར་དང་ཡས་སྟག་ནུབ་ཏུ་མ་སོང་བར་རྐྱེན་ངན་གང་བྱུང་གྲོགས་སུ་བལྟས། མི་མཁོ་ཤོས་འདོད་ཐོག་ཏུ་བྱ། བདེ་སྐྱིད་དཔལ་འབྱོར་ཅི་བྱུང་ཡང་དེས་མི་ཁེངས། མི་རློམས་པར་འདི་ཡང་བླ་མ་དཀོན་མཆོག་གི་ཐུགས་རྗེ་ཡིན་ཏེ། བདག་གང་བྱས་ཀྱང་བླ། འདོད་ཡོན་ལ་སྙིང་པོ་མེད། ངའི་མ་རྣམས་བདེ་ཞིང་སྐྱིད་པར་མཛོད་ཅིག །ཅེས་གསོལ་བ་དྲག་ཏུ་འདེབས། བཟང་ངན་གྱི་རྐྱེན་གང་ཤར་ཡང་ཐུག་ཕྲད་རང་གྲོལ། ཆོས་ཉིད་དེ་བཞིན་ཉིད་ཀྱི་གསལ་འདེབས་སུ་ལམ་ལམ་བྱ། དབུགས་དབྱུང་རྔུབ། ཡན་ལག་བརྐྱང་བསྐུམ། ཕྱིར་འགྲོ་ནང་འཇུག བཟའ་བཏུང་འདོར་ལེན། གོས་གོན་འབུད་ཐམས་ཅད་ལ་གཏོང་ལེན་དུ་སྦྱར། མི་འདོད་པ་ཐམས་ཅད་རང་ལ་བླང༌། འདོད་པ་ཐམས་ཅད་སེམས་ཅན་ལ་སྦྱིན། ཅི་བྱས་སོ་བྱུང་ངོ་ཅོག་བློ་སྦྱོང་དུ་མི་འགྱུར་བ་མེད་པར་བྱ། རང་མཁས་བཙུན་བཟང་གསུམ་རིགས་རུས་ལང་ཚོ་ཁས་དྲག་དབང་ཆེ་དཔལ་འབྱོར་ཅན་དུ་མཐོང་ནས་ང་རྒྱལ། གཞན་ཚུལ་འཆལ་བླུན་པོ་ངན་པ་རིགས་ངན་ཁས་ཉན་དུ་མཐོང་ནས་ཁྱད་དུ་གསོད་ན་ལོག་པའི་ལམ་དུ་གོལ། ཆོས་ཉོན་མོངས་པའི་བསྣོན་པར་སོང༌། ཆོས་བྱས་ལོ་བལྟས་ལོ་ལས་རང་རྒྱུད་ལ་ཏིལ་འབྲུ་ཙམ་ཡང་མ་ཕན་པར་ཤེས་པར་བྱས་ནས་མཐོ་དམན་ཐམས་ཅད་དག་སྣང་སྦྱང༌། གཙུག་ཏུ་བཀུར། རང་གི་འོག་ཏུ་འཛུལ་བ་ཆུ་ལས་མེད་པར་བལྟ། བྱང་ཆུབ་ཀྱི་ལམ་དུ་མི་འགྲོ་བའི་རྙེད་བཀུར་གྲགས་པ་སྙན་པ་ཐམས་ཅད་བདུད་དུ་ཤེས་པར་བྱའོ། །
ཡང་དེ་ལྟར་གཏོང་ལེན་ལེགས་པར་སྦྱངས་ཤིང་གོམས་པ་ན། ལུས་ལ་ན་ཚ། སེམས་ལ་སྡུག་བསྔལ། མི་དང་མི་མ་ཡིན་པའི་གནོད་པ་ཅི་བྱུང་བ་དང༌། ཁམས་འདུས། ཉམས་མཐོ་དམན་གང་བྱུང་ཡང་འགྲོ་བའི་ཉེས་སྐྱོན་བདག་གིས་ལོན་པ་ཡིན། འོར་ཆེ། བསམ་པའི་དོན་གྲུབ། འདིས་འགྲོ་བ་ཐམས་ཅད་ཀྱི་མི་འདོད་པ་དེ་དང་དེ་འདྲ་བའི་གོ་ཆོད་པར་གྱུར་ཅིག་སྙམ་དུ་བསམ། དེ་ལས་ལྡོག་སྟེ་བདག་ཉིད་ལེགས་འདོད་དང༌། ཉེས་པ་ལས་གྲོལ་འདོད་ཀྱི་བློ་སྐྱེས་ན་ཆོས་འདིའི་གེགས་ཡིན། དེར་ཤེས་པས་ལོག་གནོན་མི་འདོད་པར་རང་ཐོག་ཏུ་ལེན་པ་ལ་ཨ་ནན་ཡང་ནན་བྱ། འདོད་ཆགས་ཞེ་སྡང་གཏི་མུག་སེར་སྣ་ཕྲག་དོག་ང་རྒྱལ་གྱི་རྟོག་པ་གང་སྐྱེས་ཀྱང་ངོས་མ་ཟིན་ལ་མི་གཏོང་བར་ངོས་ཅར་ཅར་བཟུང་ལ། ཀུན་རྫོབ་བྱང་ཆུབ་སེམས་ཀྱི་ཉམས་ལེན་གཏོང་མིན་ལ་སྦྱར། དོན་དམ་བྱང་ཆུབ་སེམས་ཀྱི་ཉམས་ལེན་ཤར་གྲོལ་དུས་མཉམ་བློ་བྲལ་རྗེན་པས་རྟོག་པ་ཐོལ་སྐྱེས་རེ་རེས་ཀྱང་བྱང་ཆུབ་ཀྱི་སེམས་ལ་བོགས་ཐོན་པར་བྱ། དེ་ལྟར་བྱས་པས་གཉེན་པོའི་དྲན་འཛིན་བརྟན་པ་ན། གཏོང་ལེན་སོགས་མ་བྱས་ཀྱང་སེམས་ཅན་ཉམ་ཐག་པ་སྡུག་བསྔལ་བ་མཐོང་བའི་ཚེ་བྱས་པ་དང་སྙིང་རྗེ་བདག་གཞན་བརྗེ་ནུས་པའི་སྙིང་སྟོབས་སྐྱེ་བ་དང༌། དབུལ་ཞིང་ཕོངས་པ་དང་དམན་ཅིང་སྒྱིད་ལུགས་པ་མཐོང་བ་ན། ཞིང་མར་འདམ་པས་སྒོ་དུ་མ་ནས་ཕན་འདོགས་ཤིང༌། གང་གིས་མི་འདོད་པ་ཅི་བྱས་ཀྱང་ཁྲོ་འཁྲུགས་མེད་པར་བཞིན་འཛུམ་པས་སླར་ཕན་འདོགས་པ་དང༌། གང་གིས་རྙེད་པ་དང་བཀུར་སྟིས་མཆོད་པ་དང༌། གང་གིས་བརྙས་ཤིང་ཁྱད་དུ་བསད་ནས་སྨ་ཕབ་པ་གཉིས་ཀ་ལ་བཏང་སྙོམས་པ་དང༌། གང་ལ་ལན་གྲངས་དུ་མར་ཕན་བཏགས་ཤིང་བསྐྱངས་པ་དེས་དྲིན་ལན་ལོག་པར་བཅལ་ནས་གནོད་པ་ཅི་ཙམ་བྱས་ཀྱང༌། སླར་དེ་ལ་བརྩེ་བས་ཕན་པར་བྱེད་ན་ཐེག་པ་ཆེན་པོའི་གཞན་དོན་གྱི་བློ་ཤར་མར་རྒྱུད་ལ་སྐྱེས་པའི་རྟགས་ཡིན་པས། དེ་ལྟ་བུའི་སྐྱེས་བུ་དེ་གང་དུ་གནས་པའི་ས་ཕྱོགས་དེ་ཡང་གྲོང་ཁྱེར་སྐྱིད་པའི་འབྱུང་གནས། གང་དུ་འགྲོ་བའི་ས་དེ་ཡང་བདེ་བ་ཅན་གྱི་ཞིང༌། སུ་དང་འགྲོགས་ཀྱང་དགེ་བའི་བཤེས་གཉེན། ཅི་བྱས་ཀྱང་བདེ་བའི་རོལ་པ་ཡིན་པས། གནས་སྐབས་སུ་ཉོན་མོངས་པ་མེད་པས་བཙུན་པ་ཆེན་པོ། །དགེ་བའི་ཆོས་ཐམས་ཅད་རྫོགས་པས་དགེ་སྦྱོང་ཆེན་པོ། འཁོར་བའི་བྱ་བ་ཐམས་ཅད་ཐོངས་བས་བྱ་བཏང་ཆེན་པོ། །ཆོས་ཉིད་ཀྱི་ངང་དུ་འབྱོར་བས་རྣལ་འབྱོར་ཆེན་པོ། །དཀའ་བ་ཐམས་ཅད་ཐུབ་པས་དཀའ་ཐུབ་པ་ཆེན་པོར་གྱུར་པས་འགྲོ་བ་ལ་ཕན་བདེ་བསྐྱེད། མཐར་ཐུག་རྫོགས་པའི་སངས་རྒྱས་ཀྱི་གོ་འཕང་ཐོབ་སྟེ། སྐུ་དང་ཡེ་ཤེས་ཕྲིན་ལས་བསམ་གྱིས་མི་ཁྱབ་པས་འཁོར་བ་མ་སྟོང་གི་བར་དུ་འགྲོ་བའི་དོན་རྒྱ་ཆེན་པོ་རྒྱུན་མི་འཆད་པར་འབྱུང་བ་སོགས་བྲལ་སྨིན་གྱི་ཡོན་ཏན་བསམ་གྱིས་མི་ཁྱབ་བོ། །ཡང་ཐེག་པ་ཆེན་པོའི་གཞན་དོན་གྱི་བྱང་ཆུབ་ཀྱི་སེམས་གཉིས་ཀྱི་བློ་སྦྱོང་བར་ཁས་འཆེ་ཡང༌། འགྲོ་བ་ལ་ལ་ལ་དགྲར་མཐོང༌། ལ་ལ་ལ་བཤེས་སུ་མཐོང༌། ལ་ལ་ལ་བརྩེ། ལ་ལ་ལ་སྡང༌། ལ་ལ་ལ་ཡིད་དུ་འོང༌། ལ་ལ་ལ་མི་འོང་བ། བདག་ཉིད་གཅེས་འཛིན་མ་བཏང༌། གཞན་ལ་གཅེས་པར་མི་འཛིན་པ། གནས་ལུགས་སྤྲོས་བྲལ་སྟོང་པར་མ་རྟོགས། སྣང་ཙམ་རྒྱུ་འབྲས་བསླུ་མེད་མ་ཤེས་པས། སྐྱབས་དང་བསྟན་པ་དམ་པའི་ཆོས་ལ་མི་འཇུག །དོན་ཆུང་ཚེ་འདིའི་ལས་ལ་འཁོར་བ། ཆེན་པོའི་གོ་འཕང་དོན་དུ་གཉེར། རྙེད་བཀུར་གྲགས་འདོད། ནད་གདོན་ལས་གྲོལ་འདོད། གཞན་གྱིས་བཟང་པོར་མཐོང་བར་འདོད་ནས་ཆོས་བྱེད་སྐད་དེ། མདོར་ན་ཉེས་པའི་གནས་དེ་རྣམས་གཉེན་པོས་མི་འཇོམས་པ་དེ་སྲིད་དུ་བྱང་སེམས་ཀྱི་ཆ་ཤས་ཅུང་ཟད་ཙམ་ཡང་རྒྱུད་ལ་མ་སྐྱེས་པས་ལོག་པའི་ལམ་དུ་གོལ་བ་ཡིན། བྱང་སེམས་ཀྱི་བློ་སྦྱོང་ཡང་གནོད་བྱེད་ལ་ཞེ་སྡང་སྐྱེས་ན་བློ་སྦྱོང་ལོག་པ་ཡིན། བློ་སྦྱོང་བསྒོམས་ཀྱང་རྒྱུད་ལ་མ་སྐྱེས་ན་བློ་སྦྱོང་རྡུགས་པ་ཡིན། བསྒོམས་ནས་གཞན་ཕན་གྱི་བློ་ཉི་ཚེ་བ་སྐྱེས་ཀྱང་ཚེ་འདིའི་དབང་དུ་སོང་ན་བློ་སྦྱོང་སད་ཀྱིས་ཁྱེར་བའམ་འཁྱམས་པ་ཡིན། གོལ་ས་འདི་རྣམས་གང་བྱུང་ཡང་སྔོན་དང་ད་ལྟར་གྱི་བསགས་སྦྱངས་མ་བྱས་པའི་ལས་ངན་གྱི་མཐུ་ཡིན་པས་སྟོབས་བཞི་ཚང་བའི་སྒོ་ནས་སྔོན་བྱས་ཀྱི་སྡིག་པ་འགྱོད་ཚངས་ཀྱིས་བཤགས། ཕྱིན་ཆད་སྲོག་ལ་བབས་ཀྱང་མི་བྱེད་པའི་དམ་བཅའ་བརྟན་པོ་བཟུང༌། སྒྲིབ་པ་སྦྱོང་བའི་གཟུངས་སྔགས་ཟབ་མོ་སོགས་བཟླ། ཅི་འབྱོར་བས་དགེ་འདུན་ལ་བསྙེན་བཀུར། དཀོན་མཆོག་ལ་མཆོད་པ། ཡན་ལག་བདུན་པའི་ཆོ་ག་རྣམ་པར་དག་པས་ཚོགས་བསགས། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་ཚུལ་བཞིན་དུ་བསམས་ནས། ཚེ་འདི་བློས་བཏང༌། ཁྱད་པར་མོས་གུས་དྲག་པོས་བླ་མའི་རྣལ་འབྱོར་བསྒོམས་ལ། བྱམས་སྙིང་རྗེ་བྱང་ཆུབ་ཀྱི་སེམས་བཅོས་མ་མིན་པ་སྐྱེ་བའི་ཆེད་དུ་གདུང་ཤུགས་དྲག་པོས་གསོལ་བ་གདབ། བྱམས་སྙིང་རྗེ་བྱང་ཆུབ་ཀྱི་སེམས་ལ་ནན་ཏན་སྙིང་པོ་བྱ། བློ་སྦྱོང་འབྱོངས་པའི་རྟགས་ཚད་མཐའ་རུ་ཕྱིན་པར་མ་གྱུར་ན། རང་གི་མཚངས་བྲུས། ངག་ནས་བརྗོད་ནས་གཉེན་པོ་བཙན་ཆོད་ཀྱིས་བདག་འཛིན་དྲུངས་ནས་ཕྱུངས་ལ་ཚེ་འདིར་དོན་གཉིས་འགྲུབ་པར་བྱའོ། །
ད་ནི་རྗེས་ཀྱི་དོན་ལ་རྐྱེན་ངན་བྱང་ཆུབ་ཀྱི་ལམ་དུ་བྱ་བ་ལ་ནད་ཐོག་ཏུ་དབབ་པ་དཔུང་བསྐྱེད་པ་ནི།
རང་ལུས་ལ་ན་ཚ་དྲག་པོས་བཏབ་པས་ན། དེ་ལ་ཕན་འདོད་ཀྱི་བསམ་པས་སྨན་དཔྱད་རིམ་གྲོ་སྲུང་སྐྱོབ་མི་བྱ། ལེན་པའི་གོ་རིམ་སྔར་ལྟར་རང་ནས་བརྩམས་པ་བཞིན་བྱས་ནས་སེམས་ཅན་གྱི་བསྡུས་བསྔལ་རང་ཉམས་སུ་ལོན་པ་ན། ཤིན་ཏུ་ལེགས་སོ། །གོ་བཅད། ང་དང་བདག་ཏུ་འཛིན་པ་འདིས་སྔོན་ཆད་གཞན་ལ་གསོད་གཅོད་རྡེག་འཚོགས་བསམ་ངན་སྦྱོར་རྩུབ་གནོད་པ་མང་དུ་བགྱིས་པའི་ལས་ཀྱི་རྣམ་སྨིན་དུས་འདིར་ཐོག་ཏུ་བསྒྲུབ་པ་ཡིན་སྙམ་དུ་ཤེས་པས། ཇི་ཙམ་ན་ཚ་ཆེ་བ་བཞིན་དེ་ཙམ་དུ་དགའ་ཞིང་རངས་བ་བྱ། མཁའ་མཉམ་གྱི་ལུས་ཅན་ཐམས་ཅད་ཀྱི་ལུས་ལ་ན་ཚ་སེམས་ཀྱི་སྡུག་བསྔལ་མི་འདོད་པ་ཐམས་ཅད་དེའི་སྟེང་དུ་སྤུངས་པས་འགྲོ་བ་ཐམས་ཅད་ནད་དང་སྡུག་བསྔལ་དང་བྲལ། རང་གི་ན་ཚ་སྡུག་བསྔལ་དེ་རི་བོ་ལས་ཀྱང་ཆེ་ལ་ལྗིད་པར་གྱུར། དེས་དགའ་ཞིང་རངས། ཡིད་ཚིམ་པར་གྱུར། རང་གི་དགེ་བདེ་ལེགས་ཚོགས་གང་ཡོད་པ་འགྲོ་བ་རེ་རེ་བཞིན་གཞན་གྱི་རྒྱུད་ལ་མ་ཚང་བ་མེད་པར་བསྐྱལ་བས་མཁའ་མཉམ་སེམས་ཅན་རེ་རེ་བཞིན་ལ་ཆོས་ཀྱི་མཐུན་རྐྱེན་མ་ཚང་བ་མེད་པས་འབྱོར། དགེ་ཞིང་ལེགས་པའི་དཔལ་དང་ལྡན་པར་བསམས་ལ། དེ་ལ་དགའ་བ་བསྒོམ་ཞིང༌། དེ་དག་ཀྱང་བླ་མ་དཀོན་མཆོག་གི་ཐུགས་རྗེས་ཤེས་པ་མོས་གུས་ཚད་མེད་པ་བསྐྱེད། རྣལ་འབྱོར་བསྒོམས་ལ། ངག་ཏུ། བདག་གིས་སྔོན་ཆད་སེམས་ཅན་ལ། །གསོད་གཅོད་བརྡེག་འཚོགས་བཅིང་བ་དང༌། །གནོད་པའི་ལས་ཀྱི་རྣམ་སྨིན་རྣམས། །དུས་འདིར་མྱོང་བ་གོ་རེ་བཅད། །ལུས་ཅན་ཀུན་གྱི་སྡུག་བསྔལ་རྣམས། །འདི་ཡི་སྟེང་དུ་སྤུང་དུ་གསོལ། །དེ་ཡིས་ལུས་ཅན་མ་ལུས་པ། །བདེ་བར་གནས་པར་བྱིན་གྱིས་རློབས། །ཞེས་གསོལ་བ་བཏབ། མོས་གུས་ཆེན་པོས་ངེས་པར་དེ་ལྟར་གྱུར་ཏོ་སྙམ་པའི་བློ་ཐེ་ཚོམ་མེད་པར་སྐྱེས་བ་ན། བླ་མ་རང་ལ་བསྟིམ། སྤྲོས་བྲལ་སྙིང་པོའི་དོན་ལ་མཉམ་པར་བཞགསླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་ན་ཚ་ལམ་དུ་ལོངས་བས་དོན་གཉིས་འགྲུབ་པའི་མཐུན་རྐྱེན་དུ་བྱའོ། །
ཁྱད་པར་གདོན་ཐོག་ཏུ་དབབ་པ་ཤ་ཁྲག་གི་དགའ་སྟོན་ནི།
རང་ལ་གདོན་བགེགས་ལོག་འདྲེན་གྱིས་གནོད་ཅིང་འཚེ་ན། དེ་ལྟ་བྱེད་པ་ལེགས་ཀྱི། ཇི་ལྟ་བཞེད་པ་བཞིན་མཛོད་ཅིག ཅེས་བརྗོད་དེ། ལུས་འགྲོ་བའི་གླུད་དུ་བཏང༌། བགེགས་རིགས་སྟོང་ཕྲག་བརྒྱད་ཅུ། བྱིས་པའི་གདོན་ཆེན་བཅོ་ལྔ། ལྷ་ཀླུ་གནོད་སྦྱིན་འབྱུང་པོ། །ལྷ་སྲིན་སྡེ་བརྒྱད། སྣང་སྲིད་ཀྱི་ལྷ་འདྲེ། ཤ་ཟའི་ཚོགས་ཐམས་ཅད་སྤྲིན་གཏིབས་པ་བཞིན་ཕྱོགས་ཐམས་ཅད་ནས་འདུས། རང་གི་ལུས་ཀྱང་དཔག་ཚད་བརྒྱད་ཁྲི་པ་ཤ་ཁྲག་གིས་གང་བའི་སྟེང་དུ་གཅན་གཟན་བཞིན་འདུར་གྱིན་འདུར་གྱིན། རྒྱ་ཁྲ་བཞིན་འཇུམ་གྱིན་འཇུམ་གྱིན་བྱུང་ནས་པགས་པ་བཤུས་ཏེ་གྱོན། ཤ་ཟོས། ཁྲག་འཐུང༌། ཀླད་པ་བལྡག་རྐང་འཇིབ། ཚིལ་ཁུ་ཐིགས་ཐིགས། རུས་པ་ཆོམ་ཆོམ་འཆས། དེས་ཚིམ་ཞིང་རངས་ནས་དེ་དག་ཀྱང་ཕན་པ་ཞི་བ་བྱང་ཆུབ་ཀྱི་སེམས་དང་ལྡན། ཐར་པ་དམ་པའི་ལམ་དུ་ཞུགས་པར་བསམ། ༼འཕྲལ་རྒྱུན་ཁྱེར་དུ་རང་ལུས་མཆོད་སྦྱིན་བྱ་བ་ནི། ཇི་སྐད་དུ། བདག་དང་བདག་གིས་བསྡུས་པའི་དངོས་པོ་རྣམས། །ཨོཾ་ཨཱཿཧཱུྃ་གིས་མཆོད་སྤྲིན་རྒྱ་མཚོར་སྦྱར། །དཀོན་མཆོག་མཆོད་ཅིང་འགྲོ་ལ་སྦྱིན་པ་བཏང༌། །དགེ་དེས་བདག་གཞན་བྱང་ཆེན་ཐོབ་ཕྱིར་བསྔོ། །ཞེས་ཡང་ཡང་འདོན་སྒོམ་དུ་བྱའོ། །མཆན།༽ཡང་རང་ལུས་སུག་བཞི་བརྐྱངས་པས་དཔག་ཚད་བརྒྱད་ཁྲི་ཙམ་དུ་ཁྱབ། དེར་པགས་པ་བཤུས་ནས་ཤ་ཁྲག་ཀླད་རྐང་རུས་པ་ཐམས་ཅད་སྤུངས་ཏེ། དེའི་དྭངས་མ་ཟག་མེད་ཀྱི་བདུད་རྩིའི་མཆོད་སྤྲིན་རྒྱ་མཚོ་ནམ་མཁའ་ཁྱབ་པར་སྤྲོས་ནས། རྩ་བརྒྱུད་བླ་མ། ཡི་དམ་ལྷ་ཚོགས། རྒྱལ་བ་སྲས་བཅས་སློབ་མར་བཅས་པ། ཆོས་སྐྱོང་སྲུང་མ། སྐྱབས་གནས་མ་ལུས་པ་ལ་མཆོད་པ་ཕུལ། དགྱེས་པས་བཞེས་ནས་མཉེས་པར་གྱུར་ཏེ། ངག་ཏུ། གནོད་བྱེད་ལྟར་སྣང་བདག་གི་དྲིན་ཅན་མ། །གདོན་དང་བགེགས་དང་ལོག་པར་འདྲེན་པ་རྣམས། །བདག་གི་ལུས་འདིས་འགྲངས་ཤིང་ཚིམ་ནས་ཀྱང༌། །ཕན་བདེ་བྱང་ཆུབ་སེམས་ཀྱིས་རྒྱུད་བརླན་ནས། །མྱུར་དུ་ཐར་པ་ཐོབ་པར་བྱིན་གྱིས་རློབས། །ཞེས་གསོལ་བ་དྲག་ཏུ་བཏབ། ས་གཞི་གང་བའི་ཤ་ཁྲག་གི་རྒྱ་མཚོའི་ནང་དུ་གདོན་བགེགས་འགྲོ་བ་དྲུག་གི་སེམས་ཅན་མ་ལུས་པ་རྒྱལ་ཀྱིན་རྒྱལ་ཀྱིན། ཟ་ཡིན་ཟ་ཡིན། འཐུང་གིན་འཐུང་གིན།དགེ་བདེར་ལོངས་སྤྱོད་པས་ངོམས་ཤིང་ཚིམ། སྐྱབས་གནས་རྣམས་ཀྱི་ཐུགས་རྗེའི་བྱིན་བརླབས་ཀྱིས་བདེ་བ་ཆེན་པོས་རྒྱུད་གང༌། གཉིས་འཛིན་གྱི་སྒྲོག་ལས་གྲོལ། ཟག་མེད་ཆོས་སྐུའི་ངོ་བོར་གྱུར་པར་བསམས་ལ། རང་ཡང་ཆོས་ཉིད་སྤྲོས་བྲལ་བདེ་ཆེན་གྱི་ངང་དུ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་ལྟར་བསྒོམ། འགྲོ་བའི་དོན་དུ་ལུས་ལྟོས་པ་མེད་པར་ཐོངས་པས། གཅེས་འཛིན་བརླག་སྟེ་བདག་འཛིན་ཡུལ་ཐོན་པར་བྱའོ། །
རྐྱེན་ཐོག་ཏུ་དབབ་པ་དེ་ཉིད་ལམ་དུ་འཁྱེར་བ་ནི།
རང་གི་ཐོག་མ་མེད་པའི་དུས་ནས་ལས་ངན་བསགས་པའི་དབང་གིས་སྐྱེ་བ་འདིར་ཕོངས་པ་དང་བྱུར་དང་སྐལ་བ་ངན་པ་མི་འདོད་པའི་སྡུག་བསྔལ་ཅི་བྱུང་ཡང༌། བདག་གིས་སྔོན་ཆད་འདི་དང་འདི་འདྲ་བ་འབྱུང་བའི་རྒྱུ་སེམས་ཅན་ལ་གནོད་ཅིང་འཚེ་བ་བྱས་པས། བདག་ལ་ངེས་པར་འདི་འབྱུང་བ་ཤིན་ཏུ་ནས་ཀྱང་རིགས་པ་ཡིན། རྒྱུ་འབྲས་བསླུ་བ་མེད་པ་ངོ་མཚར་སྙམ་པས། འགྲོ་བའི་བྱུར་དང་མི་འདོད་བསྐལ་བ་ངན་པ་ཐམས་ཅད་རང་གི་སྙིང་གའི་དཀྱིལ་དུ་བླང༌། རང་གི་དགེ་ལེགས་ཡོན་ཏན་ཇི་སྙེད་པ་འགྲོ་བའི་སྙིང་གི་དཀྱིལ་དུ་ཚང་བར་བསྐྱལ། དེས་འགྲོ་བ་དེ་དག་གནས་སྐབས་སུ་བདེ་ཞིང་སྐྱིད། མཐར་ཐུག་ཏུ་ཐར་པ་ཐོབ་པར་བྱས། བདག་ནི་འགྲོ་བའི་ཚབ་ཏུ་ཀུན་འབྱུང་གི་ལས་ངན་པས་ཐར་མེད་འཁོར་བར་ངན་སོང་གི་སྡུག་བསྔལ་དྲག་པོའི་ཀློང་དུ་ཚུད། དེས་དགའ་ཞིང་མགུ་ལ་རངས་པར་གྱུར་པའི་རྒྱུད་དགེ་བའི་འབྲས་བུས་རང་ཉིད་བདེ་ལེགས་ཀུན་གྱིས་འབྱོར་ཡང་ང་མི་རྒྱལ། བདག་བདེ་བས་ཅི་ཕན། ངའི་མ་སྡུག་བསྔལ་ཉམས་ཐག་པ་ལ་བསམས་ཏེ། རང་གི་བདེ་སྐྱིད་འགྲོ་བ་ལ་སྦྱིན། དབུལ་ཞིང་ཕོངས་པ་དམངས་ཀྱི་ཁོལ་བོར་བཀོལ་ཡང་སྒྱིད་མི་ལུགས། འགྲོ་བའི་དོན་དུ་ངན་སོང་གི་སྡུག་བསྔལ་མྱོང་ཡང་ཅི་མ་རུང༌། འདིས་ཀྱང་སེམས་ཅན་གྱི་སྡུག་བསྔལ་གྱི་གོ་ཆོད་པར་གྱུར་ཅིག་སྙམ་པས། ཡིད་བདེ་འབའ་ཞིག་རྒྱུན་དུ་བྱ། རང་གི་ལུས་འདི་འགྲོ་བའི་རྟེན་དང་ལོངས་སྤྱོད་དུ་ཕྱི་སྣོད་ཀྱི་འཇིག་རྟེན་ས་གཞི་བཟང་པོ། །འབྲས་དྲུག་གི་ལོ་ཏོག རྩི་ཤིང་ནགས་ཚལ། སྤྲིན་གྱི་ཕུང་པོ། །ཆར་བའི་རྒྱུན། ཆུ་དང་ཆུ་མཚོ། །ཉི་མ་ཟླ་བ། འབྱུང་བ་ཆེན་པོ་ལྔ་ལ་སོགས་པའི་འདོད་དགུར་གྱུར། སེམས་འདི་དཔག་བསམ་གྱི་ཤིང༌། ཡིད་བཞིན་གྱི་ནོར་བུ། བུམ་པ་བཟང་པོ། །ནམ་མཁའི་མཛོད་དུ་གྱུར་ནས། དེ་ལས་གོས་དང་རྒྱན། སྤོས་དང་མེ་ཏོག་གི་ཕྲེང་བ། པི་ཝཾ་དང་གླིང་བུ། རོལ་མོ་སྣ་ཚོགས། ཟས་དང་སྐོམ། རྫིང་དང་ཟམ་པ། སྒྲོན་མེ་འབར་བ་ལ་སོགས་མཁོ་དགུའི་ཡོ་བྱད། དད་དང་གཏོང་དང་ཐོས་དང་ངོ་ཚ་ཤེས་དང་བག་ཡོད། ཚུལ་ཁྲིམས་བཟོད་བརྩོན་བསམ་གཏན་ཤེས་རབ་སྟེ་ཐར་པ་དང་ཐམས་ཅད་མཁྱེན་པའི་རྒྱུར་གྱུར་པར་མོས། དེ་ལྟར་བདག་ཉིད་ངེས་པར་འགྱུར་བའི་དོན་དུ་བླ་མ་དཀོན་མཆོག་གི་རྣལ་འབྱོར་བསྒོམས་ནས། ངག་ཏུ། བདག་གི་ལུས་ངག་ཡིད་གསུམ་དགེ་བ་ཅི་མཆིས་དེས། །འགྲོ་བ་ཀུན་གྱི་འདོད་དགུ་མི་ཟད་པ། །འཕྲལ་དུ་ཉེར་མཁོའི་ལོངས་སྤྱོད་ཐམས་ཅད་དང༌། །ཕུགས་སུ་ཐར་པ་ཐམས་ཅད་མཁྱེན་པའི་རྒྱུར། །ངེས་པར་འབྱུང་བར་བྱིན་གྱིས་བརླབས་ཏུ་གསོལ། །ཞེས་གསོལ་བ་བཏབ། སྙིང་ཐག་པས་དེ་ལྟར་གྱུར་ནའོ་སྙམ་པ་ན། སྐྱབས་གནས་རྣམས་རང་ལ་བསྟིམ། མི་ཟད་པའི་གཏེར། གཟུངས་དང་ཏིང་ངེ་འཛིན། རྣམ་ཐར་རྫུ་འཕྲུལ་མངོན་ཤེས་ཀྱི་རྒྱུ། ཞི་ལྷག་ཟུང་འཇུག་གི་རྣལ་འབྱོར་སྤྲོས་མེད་ཀྱི་བསམ་གཏན་ལ་མཉམ་པར་བཞག རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་སྔར་བཞིན་བསམ་བསྒོམ་གསོལ་བ་གདབ། བདག་ནི་འགྲོ་བའི་ཕན་བདེའི་འདོད་དགུར་གྱུར་ན་སྙམ་དུ་ཡང་ཡང་བསམ། སྨོན་ལམ་འདེབས། རྟག་པར་འགྲོ་བའི་དོན་དུ་བསམ་པ་ལས་རང་འདོད་ཀྱི་འཁྲིས་མེད་པ། རྐྱེན་ངན་ལམ་དུ་ལྷོ ངས་པ་དང་ལྷག་པའི་བསམ་པ་ཕུན་སུམ་ཚོགས་པར་བྱའོ། །
དོན་དམ་བྱང་ཆུབ་སེམས་ཀྱི་སྲུང་བ་ནི།
ནད་དང་གདོན་དང་བྱུར་དང་སྐལ་ངན་རྐྱེན་ངན་མི་འདོད་པ་སྣང་གྲགས་དྲན་པའི་ཆོས་རྣམས་ཇི་སྙེད་པ་དེ་ནི། དངོས་གཅིག་ཡིན་ན་ཐ་དད་པར་བཏགས་པའི་སྣང་བ་ཙམ་དུ་ཟད་པའི་ཕྱིར་ན། ཕྱི་རོལ་ན་དོན་གཞན་གྲུབ་པར་མེད་པ་དེས་ན་རང་གི་སེམས་ལས་གཞན་པའི་དངོས་ཆོས་སུ་གྲུབ་པ་གང་ནའང་མེད་ཅིང༌། སེམས་སྐྱེ་འགག་གནས་གསུམ་དང་བྲལ་བ། ཡོད་མེད་རྟག་ཆད་ལ་སོགས་སྤྲོས་པའི་མཐའ་བརྒྱད་ལས་གྲོལ་བ། མི་གནསཔའི་མྱང་འདས་ཆོས་ཀྱི་དབྱིངས་སུ་ཉེ་བར་ཞི་བའོ། །དེ་ལྟར་ཤེས་པས་གནོད་པར་བྱ་བའི་ཡུལ་མེད། གནོད་པར་བྱེད་པ་པོ་མེད་པས་དོན་དམ་པར་ཆོས་གང་ཟག་གང་ཡང་གྲུབ་པ་མེད་ལ། ཀུན་རྫོབ་སྣང་ཙམ་རྨི་ལམ་དུ་གནོད་བྱེད་ལྟར་སྣང་བ་འདི་དག་ཐོག་མ་མེད་པ་ནས་ལན་གྲངས་བསམ་གྱིས་མི་ཁྱབ་པར་འཁོར་མེད་དྲིན་གྱིས་བསྐྱངས་པའི་མར་ཤེས་ནས། ཇི་ལྟར་བུ་གཅིག་པོ་ལ་མས་གཅེས་པ་ལྟར་བཟུང༌། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་ལུས་ལོངས་སྤྱོད་ཐམས་ཅད་དེ་ལ་སྦྱིན། དེ་ཡང་འཁོར་གསུམ་ཡོངས་སུ་དག་པར་ཤེས་ན་འདི་སྲུང་བ་བླ་ན་མེད་པ་ཡིན་ཏེ། ནད་དང་གདོན་བགེགས། བྱུར་དང་སྐལ་ངན། འཁོར་བའི་འཇིགས་པ། ལོག་པའི་ལམ་ངན། འཇིག་ཚོགས་ལྟ་བ། ཐེག་པ་དམན་པ། བདག་འཛིན་འགོང་པོ། །དུག་ལྔའི་བསེན་མོ་ཀུན་ལས་བསྲུང་བར་འགྱུར་བས་ན། དེ་ལྟའི་སྟོང་ཉིད་སྙིང་རྗེའི་དོན་དྲན་བཞིན་པས། བླ་མ་དཀོན་མཆོག་གི་རྣལ་འབྱོར་བསྒོམས་ལ། ངག་ཏུ། དཔལ་ལྡན་ཐུགས་རྗེའི་བདག་ཉིད་བླ་མ་དང༌། །བསླུ་མེད་སྐྱབས་ཀྱི་དམ་པ་དཀོན་མཆོག་གསུམ། །ཆོས་རྣམས་ཇི་བཞིན་ཉིད་རྟོགས་ཤེས་རབ་དང༌། །འགྲོ་རྣམས་བདག་ལས་གཅེས་པའི་ཐབས་ཆེན་གྱིས། །ཕྱོགས་ལས་རྣམ་པར་རྒྱལ་བར་མཛད་དུ་གསོལ། །ཞེས་གསོལ་བ་བཏབ། མཉམ་པ་ཉིད་ཀྱི་བྱིན་རླབས་ཕེབས་པ་དང༌། བླ་མ་རང་ལ་བསྟིམ། གནོད་བྱེད་ཐམས་ཅད་ཕྱག་རྒྱ་ཆེན་པོར་ཟུང་དུ་ཆུད་པ་སྤྲོས་པ་ཉེ་བར་ཞི་བ་ལ་མཉམ་པར་བཞག སླར་རྟོག་པ་འཕྲོ་ན་རྟོག་པ་གཞན་གྱིས་བར་མ་ཆོད་པར་རང་ཐོག་ཏུ་མི་འདོད་པ་ཅི་བྱུང་ཡང་ཐབས་མི་བཙལ་བར་སྟོང་ཉིད་སྙིང་རྗེའི་སྲུང་བ་ཟབ་མོ་བསྒོམ་པས་བདག་མེད་གཉིས་ཀྱི་དོན་མངོན་སུམ་དུ་གྱུར་པར་བྱའོ། །
སྤྱོད་ལམ་བཞི་གར་བྱང་ཆུབ་ཀྱི་སེམས་ཀྱི་བསླབ་པས་ཟིན་པར་བསླབ་པ་ནི།
དྲན་པ་དང་ཤེས་བཞིན་བག་ཡོད་ཉམས་པ་མེད་པས་རྣམ་པ་ཀུན་ཏུ་དབང་པོའི་སྒོ་རྣམས་བསྲུང༌། སྡོད་པའི་ཚེ་ན་ཆོས་ཉིད་ཀྱི་ངང་དུ་སྡོད་པར་མོས་པས་ཆོས་ཉིད་ཀྱི་ངང་ལ་མཉམ་པར་བཞག ལྡང་བའི་ཚེ་སེམས་ཅན་གྱི་དོན་ལ་ལངས་པར་མོས་པས་བསོད་ནམས་དགེ་བའི་ལས་ལ་འཇུག །འཆགས་པའི་ཚེ་ན་ཐར་པའི་ལམ་ལ་འགྲོ་བར་མོས་པས་གཉའ་ཤིང་གང་ཙམ་དུ་བལྟ་ཞིང་འགྲོ་ལ་སེམས་འཁྲུལ་མེད་པར་བྱ། ཟ་བའི་ཚེ་ཆོས་ཀྱི་ཁམ་ཟས་ཟ་བར་མོས་པས་མ་ཆགས་མ་ཞེན་བར་ལུས་ཀྱི་ལྷ་མཆོད། བཏུང་བ་འཐུང་བའི་ཚེ་ན་ཟག་མེད་ཀྱི་བདུད་རྩི་འཐུང་བར་མོས་པས་ཕུང་ཁམས་སྐྱེ་མཆེད་ཀྱི་དཀྱིལ་འཁོར་བ་མཉེས་པར་བྱ། གོས་བགོ་བའི་དུས་རང་ལུས་ལྷར་གསལ་བ་ལ་རྒྱན་དང་ན་བཟའ་འབུལ་བར་མོས་པས་མཚན་དཔེའི་རྒྱན་གྱིས་བརྒྱན། ཕྱགས་མས་འཕྱག་པའི་དུས་འགྲོ་བའི་སྡིག་སྒྲིབ་མ་ལུས་པར་འཕྱག་པར་མོས། སྒོ་གླེགས་འབྱེད་པའི་དུས་ཐར་པ་དང་ཐམས་ཅད་མཁྱེན་པའི་སྒོ་འབྱེད་པར་མོས། དེ་དག་གཅོད་དུས་འཁོར་བ་དང་ངན་སོང་གི་སྒོ་མ་ལུས་པ་གཅོད་དོ་སྙམ་པ་ལ་སོགས་བྱ་བ་ཅི་བྱེད་ཀྱང་སྤྱོད་ཡུལ་ཡོངས་སུ་དག་པའི་མདོ་ལས་ཇི་སྐད་གསུངས་པ་བཞིན་མོས་པས་ལག་ཏུ་བླང་ཞིང་ལྷག་པའི་བསམ་པས་སྐྱོང་བ་དང༌། སྲོད་དང་ཐོ་རངས་མི་ཉལ་བར་རྣལ་འབྱོར་ལ་བརྩོན་པ་དང༌། ནམ་གྱི་སུམ་གཅིག་གུང་ལ་གཉིད་པ་མོས་གུས་ཆེན་པོ་དང་འདུན་པ་དྲག་པོས་གནད་ནས་བསྐུལ་བས་རྨི་ལམ་དུའང་བྱང་ཆུབ་ཀྱི་སེམས་གཉིས་ཀྱི་དགེ་སྦྱོར་གྱིས་ཟིན་པར་བྱ། ལྡང་བ་དང་སྣང་བའི་འདུ་ཤེས་ཀྱིས་མྱུར་དུ་སད་པས་དལ་བ་མེད་པར་ཉིན་བར་གྱི་དགེ་སྦྱོར་ལ་འཇུག སངས་རྒྱས་ཀྱི་སྐུ་མཐོང་བ་དང་མཚན་ཐོས་པ་ན་བདག་འདི་དང་འདི་ལྟ་བུ་གྱུར་ནས་འགྲོ་བ་འཁོར་བ་ལས་འདོན་པར་འདོད་པའི་བློ་བསྐྱེད་པ་དང༌། མིག་གིས་སེམས་ཅན་མཐོང་བ་ན་དེ་དག་ཐར་པར་འོགད་འདོད་དང༌། ལྷག་པར་ཉོན་མོངས་པ་དྲག་པོས་གཟིར་བར་མཐོང་བ་ན་དེའི་རྒྱུད་ཡོངས་སུ་སྨིན་ཅིང་དེ་གང་དུ་གནས་པའི་ཞིང་དག་པར་བློ་སྦྱོང་བ་དང༌། ཡང་གཟུགས་སུ་སྣང་བ་ཐམས་ཅད་འཕགས་པ་སྤྱན་རས་གཟིགས་ཀྱི་སྐུ་དང༌། སྒྲར་གྲགས་པ་ཐམས་ཅད་ཡིག་དྲུག །ཡིད་ཀྱི་རྣམ་རྟོག་ཐམས་ཅད་སྟོང་ཉིད་སྙིང་རྗེར་བསྒོམ་པ་ལས་གཞན་དུ་མི་ལྟ། མི་མཉན། མི་བསམ། དེ་ལྟར་ཡུལ་རྐྱེན་ཐམས་ཅད་ལ་སྦྱར་ཏེ་བསྒོམས་པས། ཚོགས་གཉིས་རྫོགས་པའི་ཆེད་དུ་སྔར་ལྟར་རྣལ་འབྱོར་བསྒོམས་ནས། ངག་ཏུ། མཐོང་དང་ཐོས་དང་དྲན་པར་གང་གྱུར་དང༌། །ལུས་ཅན་གང་གིས་ཕན་གནོད་ཅི་བྱས་པ། །བདག་བློའི་ཡུལ་དུ་གང་གྱུར་དེ་དག་རྣམས། །དག་སྣང་ཡོངས་སྨིན་ཞིག་སྦྱོང་དུ་ཤར་བས། །དོན་གཉིས་མཐར་རུ་ཕྱིན་པར་བྱིན་གྱིས་རློབས། །ཞེས་གསོལ་བ་བཏབ། སྣང་བ་ཐམས་ཅད་དག་པའི་སྣང་བར་འཆར་བའི་མོས་གུས་ཡིད་ཆེས་ཐོབ་པ་ན། བླ་མ་རང་ལ་བསྟིམ། དག་སྣང་ཞིང་སྦྱོང་སྣང་སྟོང་དེར་འཛིན་བྲལ་བའི་ངང་ལ་མཉམ་པར་བཞག །དེ་ལས་ལངས་ནས་བྱ་བ་ཅི་བྱེད་ཀྱང་མཐོང་ཐོས་དྲན་སྣང་ཐམས་ཅད་ཚོགས་གཉིས་ཀྱི་ལམ། དག་སྣང་འབའ་ཞིག་ལས་གཞན་དུ་མི་འགྱུར་བར་བྱའོ། །
འཆི་ཚེ་འཕོ་བའི་མན་ངག་ནི།
ས་བོན། སྨོན་ལམ། སུན་འབྱིན། གོམས་པ། སྤྱོད་ལམ་གྱི་སྟོབས་ལྔ་པོ་འདི་དག་གི་སྒོ་ནས་ཚེ་འདིའི་འདུ་བྱེད་བཏང་ནས། ཕྱི་མར་འགྲོ་བའི་དོན་ལ་འཇུག་པར་བྱེད་པ་ཡིན་ཏེ།
དེ་ཡང་ས་བོན་གྱི་སྟོབས་ནི།
ནམ་འཆི་བར་ཤེས་པ་དང༌། ལོངས་སྤྱོད་དང་བདོག་པའི་དངོས་པོ་ཐམས་ཅད་མཆོད་སྦྱིན་དུ་བཏང་ནས། ཕོངས་སུ་མེད་པས་མ་ཆགས་པར་བྱ། དགེ་བའི་རྩ་བ་བྱང་ཆུབ་ཆེན་པོར་བསྔོ། །
སྨོན་ལམ་གྱི་སྟོབས་ནི།
ཚེ་འཕོས་མ་ཐག་གི་བར་དོ་དང༌། སྐྱེ་བ་ཕྱི་མ་རྣམས་སུ་ཡང་སྟོང་ཉིད་དང་སྙིང་རྗེ་ཆེན་པོ་བསྒོམ་པའི་རྣལ་འབྱོར་པར་གྱུར་ནས་བདག་ལས་གཞན་གཅེས་པས་རང་དོན་གྱི་བློ་མེད་པར་འགྲོ་བའི་དོན་དཔག་ཏུ་མེད་པ་ལྷུན་གྲུབ་འབྱུང་བའི་སྨོན་ལམ་བཏབ།
སུན་འབྱིན་པའི་སྟོབས་ནི།
ང་བདག་གཅེས་འཛིན་འདིས་ཐོག་མ་མེད་པ་ནས་འཁོར་བ་དང་ངན་སོང་གི་སྡུག་བསྔལ་དཔག་ཏུ་མེད་པ་ཞིག་མྱོང་དུ་བཅུག་པས། འཆི་ཁར་ཡང་ང་འཆིའོ་སྙམ་པའི་གཅེས་འཛིན་གྱི་རྟོག་པ་སྐྱེས་པ་དེ་ངོས་བཟུང་ནས། བདག་གཅེས་འཛིན་འདིས་བྱས་པ་ཞིག་ཡོད། ད་ལན་ནི་སེམས་ཅན་ཐམས་ཅད་ཀྱི་སྡུག་བསྔལ་བའི་ཚབ་ཏུ་བདག་འཛིན་ཁྱོད་ཤི་བར་བྱ། བརླག་པར་བྱ་སྙམ་པས། འཆི་བའི་རྟོག་པ་དེ་ཉིད་ལ་ཅེར་རེ་བལྟས་པས་བདག་གཅེས་འཛིན་དྲུངས་ནས་བཏོན། གཞན་ལ་ཕན་བདེའི་བློས་བདག་ཤི་ནས་ནམ་མཁའི་མཐའ་ཀླས་ཀྱི་སེམས་ཅན་ཐམས་ཅད་འཆི་མེད་ཀྱི་གོ་འཕང་ཐོབ་པར་གྱུར་ཅིག་སྙམ་པས་བདག་གཞན་བརྗེ་བའི་བློ་དྲག་ཏུ་བསྐྱེད།
གོམས་པའི་སྟོབས་ནི།
འཆི་བའི་དུས་དེར་ཡང་བྱམས་པ་ཆེན་པོས་རང་གི་དགེ་བདེ་རླུང་ལ་བསྐྱོན་ཏེ་འགྲོ་བ་མཐའ་དག་གི་སྙིང་གི་དཀྱིལ་དུ་བསྐྱལ། སྙིང་རྗེ་ཆེན་པོས་འགྲོ་བ་མ་ལུས་པའི་སྡུག་བསྔལ་རླུང་ལ་བསྐྱོན་ཏེ་རང་གི་སྙིང་གི་དཀྱིལ་དུ་བླངས། བདག་འཆི་བ་འདིས་འགྲོ་བ་མ་ལུས་པའི་གོ་ཆོད་པ་ཡིན། དོན་ཆེ། གོ་བཅད་སྙམ་དུ་དགའ་བ་དང་བདེ་བ་དང་བཅས་པས་ཆོས་ཐམས་ཅད་ཀྱི་གནས་ལུགས་སྐྱེ་གནས་འགག་པའི་སྤྲོས་པ་དང་བྲལ་བར་ལྷོད་དེ་འབོལ་ལེ་ཤིག་གེ་མཉམ་པར་བཞག །
སྤྱོད་ལམ་གྱི་སྟོབས་ནི།
སྐྱིལ་ཀྲུང་ལུས་དྲང་པོར་བསྲང་བའམ། མི་ཐུབ་ན་སེང་གེའི་ཉལ་སྟབས་མགོ་བྱང་བསྟན། གཞོགས་གཡས་ཕབ། ལག་གཡས་འགྲམ་འོག་ཏུ་བཅུག་པའི་མཐེབ་ཆུང་གིས་སྣ་བུག་གཡས་པ་བཀག །གཡོན་པ་སྟེ་ཟུར་གྱི་སྟེང་དུ་ཅི་བདེར་བཞག རང་གི་མིག་མདུན་དུ་དེ་བཞིན་གཤེགས་པའི་སྐུ་མཚར་བ་དད་པ་བསྐྱེད་ནུས་ཤིག་བཞག་སྟེ། མཆོད་པ་བཟང་ཞིང་བཀོད་པས་མཛེས་པ་ཡིད་དུ་འོང་བ་བཤམས་ནས། སྐུ་ལ་བལྟས་ཏེ་མོས་པ་ཚད་མེད་པ་བསྐྱེད། གོམས་སྟོབས་ཀྱིས་རང་གི་དགེ་བདེ་རླུང་ལ་བསྐྱོན་ནས་འགྲོ་བ་མ་ལུས་པ་ལ་བྱིན་པས། ཀུན་ཀྱང་མཚན་དཔེ་རྫོགས་པའི་སངས་རྒྱས་སུ་གྱུར་ཏེ་དག་པའི་ཞིང་དུ་བཞུགས་པར་ངེས་ཤེས་བསྐྱེད། རང་ཡང་བདེ་བ་ཅན་སོགས་གང་དུ་སྨོན་ལམ་བཏབ་པའི་ཞིང་ཁམས་རྣམ་པར་དག་པ་དེ་ན་བྱང་ཆུབ་ཀྱི་ཤིང་དྲུང་དུ་གདན་སེང་གེའི་ཁྲི་ལ་རྩ་བའི་བླ་མ་དང་བཅོམ་ལྡན་འདས་དབྱེར་མེད་དུ་བཞུགས་པའི་འཁོར་དུ་པདྨའི་གདན་ལ་བྱང་སེམས་ཀྱི་ཚོགས་ཀྱིས་བསྐོར་བ་ཡིད་ལ་ས་ལེར་སྣང་བཞིན་དུ་སྤྲོས་བྲལ་ཕྱག་ཆེན་གྱི་ངང་ལ་མཉམ་པར་བཞག་པར་བྱའོ། །ནམ་འཆི་བའི་ཚེ་ཡིད་བྱེད་དེའི་ངང་དུ་འཆི་བར་བྱས་པས་འཁོར་བ་ངན་སོང་གི་སྒོ་འགགས་ཏེ་ཐར་པ་དང་ཐམས་ཅད་མཁྱེན་པ་ཐོབ་པར་འགྱུར་རོ། །ཞེས་བྱ་བ་འདི་ནི་རིམ་གྲོ་བ་མདོ་རྒྱུད་རྒྱ་མཚོ་ལ་སོགས་པས་གསོལ་བ་བཏབ་པའི་ངོར། རྗེ་བཙུན་ཀ་རྨ་པའི་མི་བསྐྱོད་རྡོ་རྗེས་དགྱེས་བཞིན་དུ་ཙཱ་རི་ཏྲ་ཡེ་ཤེས་ཀྱི་འཁོར་ལོར་བཀའ་དྲིན་དུ་སྩལ་བའོ། །ཆོས་ཚུལ་འདི་ལ་བརྟེན་པའི་དགེ་བའི་རྩ་བ་འདིས་མཚོན། བདག་གཞན་འཁོར་འདས་དུས་གསུམ་དུ་བསགས་ཤིང་ཡོད་པའི་དགེ་བའི་རྩ་བ་དེས་བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་རྫོགས་པའི་བྱང་ཆུབ་ཐོབ་པའི་ཕྱིར་བསྔོ་བར་བགྱི་བས་མྱུར་དུ་ཡོངས་སུ་འགྲུབ་པར་གྱུར་ཅིག །ཤུ་བྷ་མསྟུ་སརྦཛགཏཱཾ། །
